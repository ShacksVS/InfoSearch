Винайдення Східної Європи: Мапа цивілізації у свідомості епохи Просвітництва
Ларрі Вульф

Вступ


«Від  Щецина  на Балтиці  до Трієста на Адріатиці  уздовж континенту  опустилася
залізна завіса», — заявив 1946 року Вінстон Черчилль у Фултоні (штат Міссурі), в
серці іншого континенту. «Залізна завіса», що  розділяла Європу на дві частини —
західну і східну,  стала найуспішнішим риторичним  новотвором у його  політичній
кар’єрі. Наступні пів століття ця завіса  залишилася  найважливішим  структурним
розламом  у  свідомості  й на карті.  Карту Європи, з  її  численними країнами і
культурами, було позначено цією ідеологічною  заслоною, що  пролягла континентом
під час  холодної війни. За словами Черчилля,  «тінь упала на  країни, донедавна
осяяні перемогою союзників»; ця тінь також відбилася на карті, забарвлюючи землі
за «залізною завісою»  у сутінкові  кольори. У цих сутінках можна  було малювати
будь-які  нещастя,  неприємності  та  страхи,  і  водночас  вони  звільняли  від
необхідності вдивлятися  надто прискіпливо, дозволяли навіть відводити очі, адже
що можна розгледіти крізь «залізну завісу», крізь сутінки, які оповили її?

Землі  за  «залізною завісою» Черчилль означив  як «ці  східні  держави Європи».
Тепер усі вони опинилися «у тому, що я  змушений назвати  радянською зоною», і в
усіх цих  державах  комуністичні  партії  намагалися  запровадити  «тоталітарний
контроль».  Та попри це лінія  від Щецина до Трієста не  була ідеальним кордоном
цієї  зони,  тож  Черчилль  визнав один  виняток:  «Лише  Афіни,  Греція,  з  її
невмирущою славою, залишаються вільними». Щодо решти «східних держав», то,  (25)
з  одного боку,  Черчилль  визнавав,  що  «безпека  цілого  світу вимагає  нової
європейської  єдності, й  жодної нації  не  можна назавжди вилучати  з  неї».  З
другого  боку,  існували  вагомі  підстави,  аби  прийняти,  схвалити  й  навіть
підсилити дедалі  очевидніший поділ. «У країнах,  які  опинилися  перед залізною
завісою,  що  розітнула  Європу,  існують  інші  підстави  для  занепокоєння», —
констатував Черчилль, з  самого початку не маючи сумнівів  щодо  того,  які саме
країни  перебувають «перед» він згадав  про  Італію та Францію —  і  яким випало
залишитися  «позаду». Він побоювався  політичної  інфільтрації та  ідеологічного
зараження, адже навіть у Західній Європі  «комуністичні партії  або п’яті колони
стають дедалі  сильнішою  загрозою для  християнської  цивілізації» 1.  Впродовж
холодної  війни  «залізну   завісу»  сприймали   як   карантинний   бар’єр,   що
відокремлював світло  християнської  цивілізації від  сутінків,  і ця  концепція
передовсім була виправданням неохоти вдивлятися у землі позаду неї.

Фултонська промова  Черчилля виявилася  пророчою, ставши  наріжним геополітичним
фактом  міжнародних відносин. Історики  холодної війни наступних поколінь, як-от
Волтер  Лафібер  і  Даніел Єрґін,  намагалися відповісти  на запитання: Черчилль
просто передбачив нову  геополітичну  ситуацію чи  його  провокаційна фултонська
промова  сама  спричинилася   до   ідеологічного  поділу   Європи,   прискоривши
кристалізацію кордонів? З опублікованих  мемуарів самого Черчилля  випливає,  що
він аж ніяк не  був  стороннім спостерігачем  того,  що випало  на долю «східних
держав Європи», а активно  допомагав  ділити континент і розвішувати  завісу. Ще
1944 року, за  два роки перед  тим, як Черчилль у супроводі Гарі Трумена вирушив
до Фултона попереджати світ  про комуністичні сутінки, він у Москві зустрівся зі
Сталіним,  аби  домовитися про повоєнний  поділ сфер  впливу в тих-таки «східних
державах». На  аркуші паперу Черчилль запропонував  Сталінові 90 % Румунії, 75 %
Болгарії,  50 %  Угорщини та  Юґославії,  але лише 10 % Греції з  «її невмирущою
славою».  Черчилль  тоді  порадив  цей  аркуш спалити,  але Сталін  запропонував
зберегти його.

1989  року у Східній Європі відбулося  декілька пов’язаних  між собою революцій,
унаслідок яких повоєнні комуністичні режими  було повалено й замінено. Політичні
зміни  принесли (26) демократичні вибори, відкритість до ринкового  капіталізму,
свободу  пересування,   виведення   радянських  військ  і,  нарешті,  скасування
Варшавського договору в  1991 році. Саме  Варшавський договір  та  його аналог у
Західній Європі  НАТО з 1950-х років визначали військовий  поділ Європи впродовж
холодної   війни,   розколовши   континент    на   два   ворожі   табори.   Крах
східноєвропейського комунізму  у  вирі  революцій 1989  року та  кінець холодної
війни позбавили сенсу всі узвичаєні терміни, які виражали різкий поділ Європи на
ворожі  половини: Черчиллеві  «залізну  завісу», «зону  радянського  впливу»  та
«зловісну  тінь».  Лінія  поділу  Європи  раптово  зникла, стерлася,  відійшла в
минуле, а  половинки знову об’єдналися в один континент. Ці  події  сталися наче
грім серед  ясного неба. 1988 року я разом  із групою  американських  професорів
побував у Польщі на зустрічі з  польськими вченими. Ми  обговорювали, що значить
для  Східної Європи  заплутана й  незрозуміла  радянська гласність. Наші спільні
теоретичні    міркування   завершилися    численними   рефлексіями,   аналізами,
парадоксами,  передбаченнями  й  вироками,  щоправда   без  жодного  натяку   на
революційний вибух наступного  року.  Ані  я, ані будьхто  з  моїх  колеґ не мав
найменшого уявлення  про  те, що  таїло  в  собі найближче  майбутнє.  Ніхто  не
здогадувався, що гласність матиме таке величезне значення для самої ідеї Східної
Європи  як окремої  геополітичної  одиниці,  яка  через  рік  стала  сумнівною і
двозначною.

Революція 1989 року  у Східній Європі значною мірою перекреслила спадок половини
століття і спричинилася до переосмислення Європи  як цілого. На настінних картах
Європа завжди  була різнокольоровим континентом, мозаїкою  численних  держав; на
інших картах —  у нашій  свідомості —  темна  риска  «залізної завіси» відділяла
«світло»  перед  нею  від  «сутінків» позаду  неї. Ці  карти  слід  виправити  й
переглянути, але  проблема полягає  в тому, що  вони  надто глибоко вкоренилися,
тому позбутися їх не так легко. У 1990-х  роках італійці роздратовано депортують
албанських біженців:  «Albanesi, no  grazie!» — говорилося  в настінних графіті.
Німці зустрічають  відвідувачів  із Польщі брутальним насиллям і неонацистськими
демонстраціями, а східноєвропейських туристів  свавільно зупиняють і обшукують у
паризьких крамницях за  (27)  підозрою в  крадіжці. Державні  діячі,  що  колись
закликали до  європейської  єдності,  тепер  відводять очі, аби не бачити облоги
Сараєва,  наче  це відбувається  на  якомусь  іншому континенті. Це відчуження є
почасти  наслідком  економічної  нерівності  між  заможною  Західною  Європою та
злиденною Східною, але така нерівність неминуче огортається заплутаним мереживом
культурних забобонів. «Залізну завісу» знято, але тінь залишилася.

Тінь залишилася,  бо ідея  Східної Європи  збереглася  —  навіть  без  «залізної
завіси».  І   не   лише  тому,  що  нелегко  позбутися  інтелектуальних  побудов
півсторічної  давнини;  річ  передусім  у  тому,  що  сама ідея  Східної  Європи
народилася задовго до холодної війни. Черчиллів яскравий образ «залізної завіси»
виявився могутнім  і переконливим  завдяки  тій  влучності, з якою  він описував
виникнення радянської зони впливу як міжнародний катаклізм історичних масштабів.
Однак  за влучністю  та  проникливістю Черчиллевого образу ховалося  дещо,  що й
робило  його настільки могутнім, — відбитки інтелектуальної історії, в ході якої
було  винайдено  ідею  Східної  Європи  задовго  до самого  Черчилля.  Проведена
Черчиллем демаркаційна лінія  «від Щецина  на Балтиці  до  Трієста на Адріатиці»
з’явилася на карті ще два сторіччя тому, за часів його  найзнаменитішого предка,
войовничого герцоґа  Мальборо. «Залізна завіса» бездоганно збіглася із передущим
пластом майже забутим,  знехтуваним або  витісненим, — на якому попередня  епоха
історії ідей уперше  поділила континент, породивши розділення  Європи на Західну
та Східну.

Це розрізнення  старше за Черчилля і  холодну війну, але, безумовно, його витоки
не  губляться  у темряві віків.  Воно  не  було ані  природним, ані первобутним,
позаяк постало в результаті акту культурної творчості, інтелектуального виверту,
ідеологічної  корисливості  та  самореклами. Черчилль  вирушив  до  Фултона, аби
створити  враження,  що він  іздалеку,  з  достатньої перспективи  добачає поділ
Європи.  Проте  початковий поділ був цілковито внутрішньоєвропейським творінням.
Сама Західна Європа у XVIII столітті  — в епоху Просвітництва —  винайшла Європу
Східну   яко   свою   доповнювальну  половину.   Саме   Просвітництво   з   його
інтелектуальними  (28)  центрами  у  Західній  Європі  виплекало  й  привласнило
неологізм «цивілізація»,  а цивілізація, своєю чергою, на тому самому континенті
знайшла свій додаток у безпросвітному краї відсталості  й навіть варварства. Так
винайшли  Східну  Європу. Починаючи  з  XVIII століття  ця напрочуд  живуча ідея
здобула надзвичайний вплив,  щільно  припасувалася до риторики й реалій холодної
війни  і вірогідно  переживе  крах комунізму як частина  публічної  культури  та
притаманних  їй  ментальних  карт.  Аби почати  розуміти і  долати  ідею Східної
Європи, мусимо  вивчити складний  історичний  процес,  у результаті  якого  вона
вкоренилася у нашій культурі.

За часів  Відродження засадничий поділ  Європи проходив між Півднем і  Північчю.
Міста-держави Італії були  незаперечними центрами мистецтва й освіти, живопису і
скульптури,  риторики  й  філософії,  не кажучи  вже  про  фінанси  і  торгівлю.
Італійські гуманісти  не  вагалися проголосити  свою  культурну  зверхність,  що
найвідвертіше висловив Мак’явеллі  у  знаному  закликові  «звільнити  Італію від
варварів», останній частині  свого  «Державця».  Він  мав  на увазі  віхову  для
флорентійців та  більшості італійців  подію  тих  часів  — вторгнення  1494 року
французького короля Карла VIII до Італії, яке започаткувало період «варварських»
вторгнень  із півночі  й  поклало  кінець кватроченто — добі  найвищого розквіту
італійського  Відродження. Ще  боліснішим  ударом  стала  катастрофа  наступного
покоління  — захоплення Риму  німецькими вояками  імператора  Священної Римської
імперії Карла V. На  власних  очах італійське Відродження зазнавало руйнації під
ударами  північних варварів, а добре обізнані  з класичною старовиною  гуманісти
могли  порівнювати захоплення Риму німцями 1527 року із загарбанням  Риму готами
року  476, щоб ще раз  переконатися, в якій стороні  світу розташовані  природні
землі варварів. І  давні римляни,  й італійці  часів Відродження читали Тацитові
фраґменти  про  германців, довідуючись із  них про людей,  що  приносили людські
жертви,  одягалися в  шкури диких тварин і загалом  вирізнялися віддаленістю від
культури. «У перервах між війнами вони  частину часу відводять на полювання, але
переважно байдикують, думаючи лише про сон і їжу» 2. Тацит знав, що далі на схід
мешкають  інші варварські  племена,  сармати  і  даки,  але найбільше  його (29)
цікавили  германці на півночі, і таке класичне бачення світу якнайкраще пасувало
поглядам  італійців  епохи  Відродження.  Мак’явеллі  вхопився  за  староримське
бачення з такою  самою  рвучкістю й риторичним пристосуванством,  що й Черчилль,
котрий використав просвітницьке бачення для обґрунтування «залізної завіси».

Самоочевидна  для стародавніх  римлян  і зручна для  італійців  доби Відродження
поляризація Європи на Італію та північних  варварів дожила до XVIII століття яко
риторична  форма.  Вільям Кокс, видаючи 1785 року свої «Мандри до Польщі, Росії,
Швеції  та  Данії», все  ще  підсумовував свій  досвід як  «мандри  по північних
королівствах  Європи» 3.  Проте ця географічна  перспектива  в  очах  сучасників
помалу застарівала, аж доки  інтелектуальні  зусилля Просвітництва не увінчалися
переорієнтацією осі континенту, яка  тепер породила Західну та  Східну Європу. У
свідомості сучасників Польща  й Росія  більше  не належали до однієї  когорти зі
Швецією  й Данією, а  натомість  долучалися  до Угорщини  і Богемії, балканських
земель Османської імперії і навіть Криму.

За кілька століть від  Ренесансу  до Просвітництва культурні й фінансові  центри
Європи  перемістилися  з  Риму,  Флоренції  та  Венеції,  з  їхніми  скарбами  і
скарбницями, до динамічніших на тоді Парижа, Лондона й Амстердама. Вольтер бачив
Європу з Парижа XVIII сторіччя зовсім по-іншому, ніж на неї дивився із Флоренції
Мак’явеллі   у    XVI   столітті.   Саме   Вольтер    був   у   передніх   лавах
філософів-просвітителів, які розвивали  й артикулювали власний погляд на Європу,
дивлячись із заходу на схід, а не з  півдня на північ. Ось  так  вони  здійснили
концептуальну переорієнтацію Європи, передавши нам  її у  спадок,  через  що  ми
тепер дивимося на Європу їхніми очима; чи, радше, ми пасивно успадкували Європу,
яку вони активно переглянули. Так  само як  нові  центри Просвітництва  замінили
старі осередки Відродження, колишні варварські та відсталі землі перемістилися з
півночі на  схід. Просвітництво  мусило винайти Західну Європу  та Східну Європу
одним махом  як взаємодоповнювальні поняття, означивши одну через протиставлення
і суміжність із іншою.

Подорожі  із Західної до Східної Європи відіграли  вагому роль у  концептуальній
переорієнтації континенту.  Землі  (30)  Східної  Європи  у XVIII  сторіччі були
досить  маловідомі  й  рідко відвідувані, тож  у  свідомості кожного мандрівника
містилася  нерозкреслена  ментальна  карта,  яку  він  міг   вільно  доповнювати
коментарями, прикрашати, уточнювати й  переукладати.  Головними операціями цього
ментального картографування  були об’єднання і порівняння — умоглядне об’єднання
земель Східної Європи у зв’язну цілісність та їх порівняння із  землями Західної
Європи,  щоб  таким чином  встановити поділ континенту за рівнем  розвитку.  Моя
книжка  починається  з  історії подорожі графа де  Сеґюра, одного із французьких
героїв  американської  війни  за  незалежність,  котрий  узимку  1784–1785  року
перетнув  Східну  Європу,  прямуючи  до  Санкт-Петербурґа,  щоб  виконувати  там
обов’язки  посла Франції  при  дворі  Катерини  Великої.  Перетнувши  кордон між
Пруссією  та Польщею — приблизно там, де  за  два  століття  по тому  опуститься
«залізна завіса», — він дуже добре усвідомлював, що перейшов надзвичайно важливу
межу. Він  відчув, що  «Європа  повністю  лишилася позаду», і, мало того, що він
«повернувся  на  десять  сторіч  у  минуле». Завершує цю  книжку  повернення  до
Західної  Європи  іншого  мандрівника,  американця  Джона  Ледьярда  —  учасника
навколосвітньої  подорожі  капітана  Кука, —  а  1788  року  він  повертався  із
самостійної експедиції до Сибіру, яка урвалася його арештом за наказом Катерини.
Подорожуючи на захід через цілу Російську імперію, а потім і Польщу, він лише на
прусському кордоні  відчув себе знову в Європі.  Саме там, між Польщею й Росією,
Ледьярд побачив «великий вододіл між азійськими й європейськими  манерами», який
він «перестрибнув» з надзвичайним ентузіазмом: «Я знову палко обіймаю Європу» 4.
Навряд  чи потрібно  заглядати  до атласу, аби пересвідчитися, що коли  Сеґюрові
здавалося, нібито «Європа повністю лишилася позаду», він  і близько не досяг  її
кордонів,  і  що Ледьярд, мандруючи  в  протилежному напрямку, одночасно вітав і
обіймав Європу всупереч тому, що вже промандрував нею більше тисячі миль.

У  Ледьярда був  напоготові  спеціальний  термін на  позначення  таких довільних
географічних  почуттів  — він називав  їх «філософською  географією».  Ця  назва
відбиває впертість, з якою Просвітництво  підпорядкувало  географію  (31)  своїм
філософським   цінностям,   насичувало   карту  деталями,  які  відхилялися  від
жорсткіших  стандартів  наукової картографії.  У  Сеґюра  була  назва  для  того
географічного терену, на який він потрапив, коли,  здавалося б залишивши Європу,
він  і  далі перебував  у  її  межах; кінець  кінцем  він окреслив  місце  свого
перебування  як  «схід Європи», котре  у  французькому ориґіналі  —  l’orient de
l’Europe —  створювало можливість дуже промовистого  поняття «Орієнт Європи». До
самого  початку Першої  світової  війни  французькі  вчені  вагалися між  двома,
здавалося  б  взаємозамінними, термінами l’Europe  orientale  (Східна Європа)  і
l’Orient europeen  (європейський Схід) 5. В  «Орієнталізмі»  Едвард Саїд висунув
думку,  що Окцидент сконструював  Орієнт  «як свій контрастний образ, контрастну
ідею,  особистість, контрастний досвід», як образ іншості, тож орієнталізм  став
«західним способом панувати  над Сходом» (5) 6. Виникнення ідеї  Східної  Європи
нерозривно перепліталося з розвитком дискурсу орієнталізму, позаяк у той час  як
філософська географія  постійно  вилучала Східну  Європу  з  Європи,  імпліцитно
відсовуючи   її   до  Азії,  наукова  картографія  суперечила   таким   химерним
конструкціям. Так  з’являвся  простір для  двозначності.  Географічна  межа  між
Європою  та  Азією  у  XVIII  столітті  не  була  ще  одностайно  зафіксована  й
розміщувалася іноді  на  Дону, часом  далі  на схід на  Волзі, а  інколи,  як  і
сьогодні, на Уралі.

Така   невизначеність  сприяла  конструюванню   Східної  Європи  як  своєрідного
парадокса одночасного  вилучення і залучення, як  Європи  і не-Європи  водночас.
Східна  Європа прислуговувалася для означення Західної Європи від протилежного —
так само,  як Орієнт допомагав  означити  Окцидент, і водночас  вона  правила за
місток  між  Європою  та  Орієнтом.  Винайдення  Східної  Європи  можна  назвати
інтелектуальним проектом напіворієнталізації.  Цей процес міг  розгортатися і  в
зворотному  напрямку.  Мартін  Бернал  у  «Чорній  Афіні»   продемонстрував,  як
інтелектуальна   традиція   еллінізму    свідомо   очистила    наше   сприйняття
давньогрецької культури від африканських  та  азійських  впливів. Саме  еллінізм
сприяв  (32) тому, що ідея  Східної  Європи  не  обіймала  новочасну  Грецію,  а
Черчилль  радів,  що  «безсмертну  славу»  Греції  врятовано від  тіні «залізної
завіси»  XX  сторіччя.   Паралельні  інтелектуальні  процеси  орієнталізації  та
еллінізму,   які  сягають  корінням  XVIII  століття,  задають  важливу  систему
координат  і  визначальні параметри для розвитку ідеї Східної Європи. Цікаво, що
ідея Європи як єдності опинилася у фокусі культурної свідомості  саме тоді, коли
континент   уявляли  поділеним  навпіл.   Італійський  історик  Федеріко   Шабо,
відстоюючи після Другої світової війни  ідею  європейської  єдності, доводив, що
цілісна й секулярна у філософському сенсі ідея Європи розвинулася саме за  часів
Просвітництва.  На  думку  Шабо,  особлива  роль  у   цьому  належить  творчості
Монтеск’є, який протиставляв Європу  і  Схід у «Перських листах»,  а європейську
відданість свободі  та азійський деспотизм — в праці «Про дух  законів» 7. Утім,
ці опозиції залишали  місце для певної  проміжної культурної  зони —  і це місце
обійняла ідея Східної Європи.

Філософська географія була грою  із  напрочуд вільними правилами — настільки, що
зовсім  не  обов’язково було мандрувати Східною  Європою, аби взяти участь  у її
інтелектуальному   відкритті.  Дехто  вирушав  у  такі   подорожі,  передчуваючи
незвичайні пригоди та створюючи навколо себе міжнародний розголос. Мадам Жоффрен
залишила філософів свого паризького салону  й  поїхала до польського короля 1766
року,  а Дідро  1773 року  вирушив  до  Петербурґа,  аби засвідчити  свою пошану
Катерині Великій. Проте ніхто не писав так захоплено й авторитетно про Росію, як
Вольтер, котрий  ніколи  не бував східніше Берліна, й ніхто не цікавився Польщею
пристрасніше й  натхненніше  за  Руссо,  котрий  ніколи  не  мандрував  східніше
Швейцарії. Моцарт здійснив мандрівку між Західною і  Східною Європою, перетнувши
тонку й відчутну лише втаємниченому оку межу між ними  десь між Віднем і Прагою.
Насправді Прага  розташована  північніше й трохи  західніше  за Відень,  але для
Моцарта  і  для нас у  XX столітті поїздка до  Праги  була поїздкою  до  Східної
Європи,  до  слов’янської  Богемії.  Моцарт  відзначив перетин кордону у  своєму
стилі, змінивши свою ідентичність та ідентичності членів своєї родини та друзів,
присвоївши   всім  підкреслено   псевдоорієнтальні  безглузді  імена:  «Я  тепер
Пункітітіті. (33) Моя дружина — Шабла Пумфа.  Гофер —  Розка Пумпа, а Штадлер  —
Ночібікічібі» 8.  Завіса  між   Віднем   і  Прагою  в  цьому  фривольному  жарті
композитора опустилася задовго до того, як набула залізного втілення.

Фантазійне  чи   філософське  знайомство  зі  Східною  Європою,   засноване   на
чудернацьких фантазіях або  прискіпливій ерудиції, як і  вивчення  орієнталізму,
було стилем інтелектуального панування,  а  його кінцевий продукт  —  інтеґрація
знання та влади, увічнення відносин панування й  підпорядкування. Як і в випадку
Орієнту, тут неможливо чітко відокремити інтелектуальне відкриття  й  опанування
від можливості реального завоювання.  Французькі знавці східноєвропейських справ
зрештою  опинилися на службі в Наполеона,  а  «відкриття» просвітителями Східної
Європи  проторувало шлях  його завойовницьким  кампаніям.  Створення  Наполеоном
Варшавського князівства у 1807  році,  анексія за його розпорядженням Іллірії на
Адріатичному узбережжі 1809 року та, нарешті, його вторгнення до Росії 1812 року
поставило  філософську географію на  службу воєнній картографії. Похід Наполеона
виявився не останньою спробою західноєвропейських  військ запровадити  імперське
правління над Східною Європою.

Іммануїл  Валлерстайн  у  своїй  економічній  історії  «Зародження  європейської
світ-економіки» відносить утворення капіталістичного «ядра» в Західній Європі до
XVI сторіччя. В той час  це «ядро» помалу зміцнює свою  економічну гегемонію над
«периферією» у Східній Європі (та іспанських володіннях в Америці),  формуючи на
основі    початкової    незначної    економічної    нерівності    «доповнювальне
розходження» 9. Опинившись у статусі «периферії» Західної  Європи, Східна Європа
отримала економічну роль експортера зерна,  яке виробляли підневільні робітники,
котрі попали в ярмо післясередньовічного «другого кріпацтва». Щоправда, висновки
Валлерстайна  ґрунтуються  майже винятково на  прикладі  Польщі,  чия  економіка
справді  сильно  залежала  від  балтійського  експорту  пшениці  з  Ґданська  до
Амстердама.  Він  чудово  усвідомлює, що далеко  не  вся сучасна  Східна  Європа
потрапила  в  орбіту   європейської  світ-економіки   навіть   на   правах  (34)
«периферії»:  «Росія поза  Європою, але Польща в її складі. Угорщина залучена, а
Османська імперія —  ні» 10.  Проголошення Східної Європи економічною периферією
значною мірою  означає  прийняття  створеного культурною  уявою  XVIII  сторіччя
конструкту  й  перенесення  його  на  минуле  заради  впорядкування  попередньої
економічної моделі. Насправді соціально-економічні чинники відігравали далеко не
вирішальну роль у конструюванні Східної Європи Європою Західною.

Історична проблематика «ядра» і периферії, над якою Валлерстайн почав  працювати
у  1970-х роках,  вплинула на  подальше  вивчення Східної  Європи:  1985  року в
Белладжіо відбулася міжнародна наукова конференція «Витоки відсталості в Східній
Європі». Ерік Гобсбаум порівнював Швейцарію й  Албанію, подібні  за ландшафтом і
природними ресурсами, але  кардинально відмінні за економічним розвитком. Роберт
Бреннер  доводив,   що   «проблема  відсталості   Східної  Європи  —   це  хибно
сформульоване  питання»,  позаяк «з історичної  точки  зору,  недорозвиненість є
радше  правилом,  аніж  винятком»,  а  відтак питання насправді  має стосуватися
унікального  капіталістичного розвитку  Західної  Європи.  Учасники  конференції
погодилися,  що  «Східна Європа аж ніяк  не  є цілісним утворенням», що її різні
частини  в  різний  час  ставали  «економічними  додатками»  Західної  Європи  й
«відставали  кожна  по-своєму» 11. Проблеми  відсталості  й  розвитку в  Східній
Європі було вперше порушено й означено у XVIII столітті  поза межами економічної
тематики, хоч саме остання дотепер визначає наші уявлення про ці території. Саме
невизначене  географічне розташування  Східної  Європи, яка перебувала в Європі,
але не  була  повністю європейською, покликало до  життя поняття  відсталості  й
розвитку, що  правили за проміжну ланку між цивілізацією  і варварством. По суті
Східна  Європа  XVIII сторіччя стала  для  Західної  Європи  її  першою  моделлю
недорозвитку — поняття, яке тепер застосовується в масштабах усього світу.

Сама ідея скликати у Белладжіо за підтримки  Фонду Рокфеллера міжнародну наукову
конференцію,  щоб обговорити  «проблему  відсталості у Східній Європі»,  глибоко
суголосна просвітницьким підходам до  цієї самої проблеми. По  інший бік Альп, у
Фернеї,  двадцять  років  тривав  одноосібний  симпозіум  (35) — геній  Вольтера
присвятив  себе  проблемі  східноєвропейської відсталості.  У  Парижі фізіократи
реґулярно  зустрічалися в салоні Мірабо-старшого, щоб обговорити суто економічні
аспекти цієї проблеми. Фактично  1774  року цей паризький салон  відрядив одного
фізіократа  з великою помпою  до  Польщі  так  само,  як  1989  року економічний
факультет  Гарвардського  університету  відрядив  туди  само   свого  професора.
Революція  1989  року, поза сумнівом,  загострила проблему «відсталості» Східної
Європи  мірою  того,  як  нові  уряди  намагалися  розчистити  економічні  руїни
комунізму й долучитися до світової економіки ринкового капіталізму. Звернення за
порадами  до  експертів  та  прохання  про  економічну  допомогу  з-за  кордону,
звичайно, сприйматимуться як остаточне підтвердження нашого  економічного успіху
та відсталості Східної Європи. Коли європейська спільнота готувалася перетворити
себе  на  економічний  союз,  «Європу  1992 року»,  постав  спеціальний  банк  —
Європейський  банк   реконструкції  та  розвитку, —  якому  поставили  за   мету
розв’язувати особливі  проблеми Східної  Європи. В Європі 1990-х Східна Європа і
далі посідатиме невизначене місце між залученням і вилученням — як в економічній
площині, так і за культурним визнанням.

Філософи-просвітителі досліджували й використовували  цю суперечність, втискаючи
її  у  схему  відсталості  й розвитку,  котра  стала  визначальною прикметою, що
об’єднувала  різні землі під  рубрикою Східної Європи. Вже за часів  Відродження
можна   було  застосувати  цю  схему   до   Польщі,  зокрема  1523  року   Еразм
Роттердамський «вітав народ, який дарма що раніше вважали варварським, але тепер
він  досяг такого розквіту в  словесності,  праві, звичаях, релігії та  в усьому
іншому, що вберігає його від звинувачення  в  простакуватості, що може змагатися
із найвидатнішими й найславетнішими поміж усіх народів» 12. Для  Еразма вихід із
варварства  не  мав нічого  спільного з економічним  розвитком.  Монтень  у  XVI
столітті оголошував усіх людей своїми  співвітчизниками й  готовий був «обійняти
поляка як француза», хоча за таким позірним космополітизмом, далебі, ховалося не
менше поблажливої  зарозумілості, ніж за  привітаннями  Еразма. Коли  1573  року
французький принц став королем  Польщі,  а наступного  року  (36)  повернувся на
французький трон королем Генріхом III, то Філіпп Депорт, французький поет з його
почту, написав саркастичне «Прощання  з  Польщею». Це було прощання  з кригою та
снігом, поганими манерами й «варварським народом» 13.

У  першій  половині  XVI  століття  Рабле  помістив  у  один шерег  «московитів,
індійців,  персів і троглодитів»,  вважаючи  Московію частиною орієнтальної,  ба
навіть  міфологічної землі 14. Після того як англійський моряк-дослідник  Річард
Ченслер  у 1550-ті роки  відкрив  Північний  морський  шлях  до  Московії  через
Арктичний  океан,  а  відтак  постала  торговельна  Московська  компанія,  описи
Московії стали серйознішою справою. Разом з описами Нового світу їх помістили до
єлизаветинського  збірника Річарда  Гаклюйта  «Найважливіші плавання, подорожі й
відкриття  англійської  нації».  1600 року  французький  найманець  капітан  Жак
Маржерет вступив на службу до московського царя Бориса  Годунова, а згодом видав
найґрунтовніший франкомовний опис  Московії XVII сторіччя. Московитів він назвав
«тими,  кого раніше називали скіфами»,  «вкрай  грубим і  варварським  народом».
Звістки про  Московію  були  переповнені  міфологічними  дивами  природи,  як-от
оповідь про вкорінену в землю  тварино-рослину:  «Вівці  з’їдають  траву навколо
себе й  потім  вмирають. Вони  розміром  з  ягня,  мають  кучеряву  вовну. Деякі
повністю білі, деякі злегенька  плямисті. Я  бачив кілька  їхніх шкур» 15.  Поки
капітан  Маржерет перебував у Росії, інший відчайдушний вояк Джон Сміт  перетнув
континент,  прямуючи  з  Англії  до  Османської імперії з місією, що її  пізніше
назвали «військовою службою  і  маневрами  проти  турків  і  татар  в  Угорщині,
Семигороді,  Волощині та  Молдавії». У 1603  році його  взяли  в  полон кримські
татари,  а   згодом,   1607  року,  вже  у  Вірджинії  —  американські  індіанці
Повхатанської   конфедерації  племен,  звідки   його  врятувала  тринадцятирічна
Покахонтас. Він визволився з кримськотатарського полону, вбивши свого господаря,
й  потім перетнув  Московію, Україну та Польщу,  які назвав  «країнами,  гідними
радше  жалю,  ніж заздрощів».  З  досвіду  татарського  в’язня й невільника  він
виснував, що Татарію  годі описати: «Тепер ви розумієте,  що Татарія і Скіфія це
одне й те  саме, але вона  така велика  і  безкрая,  що  навряд чи  хтось  зможе
досконало   описати   її  або  ті  кілька   варварських  (37)  народів,   що  її
населяють» 16. Про скіфів знали із творів  Геродота,  для котрого  як  античного
грека ті  були  варварами. Коли європейцям  набридли  Тацитові германці  й  вони
зацікавилися Геродотовими  скіфами, варварські землі перемістилися з півночі  на
схід. Назву «скіфи» у XVIII сторіччі було поширено на всю Східну Європу, аж доки
Гердер не перейняв іншу самоназву варварів старовини, надавши Східній Європі  її
сучасного образу слов’янських земель.

Найважливіше  джерело про Московію XVII  століття опис  Адама Олеарія, котрий  у
1630-ті  роки супроводжував німецьку  місію, відряджену гольштейнським двором із
завданням  домовитися про комерційну  концесію  для  започаткування  торгівлі  з
Персією  через  Московію.  Ця  місія  свідчила,  що  Московія  набула  важливого
економічного значення і мала особливий зв’язок  зі Сходом. Втім, Олеарій у своїй
оповіді,  яка  вперше  побачила  світ  німецькою  мовою  1647  року  і   відтоді
перевидавалася   протягом   століття   німецькою,   французькою,   голландською,
англійською  й італійською  мовами, оцінює  Московію  головно  за неекономічними
критеріями. Він пише про московитів, що  «їхня шкіра такого самого кольору, як у
інших європейців». Це спостереження виказує, наскільки убогих знань про Московію
він очікував від своїх читачів. «Коли спостерігаємо за духом, звичаями і  трибом
життя  московитів, — писав  Олеарій у  часи, коли дуже мало  хто мав нагоду  для
такого спостереження, —  доводиться зарахувати їх до варварів». Далі  він картає
їх передовсім за нечестивість: за те, що вони вживають «лайливі й огидні слова»,
за брак «добрих манер» «ці люди гучно пердять і відригують», за «плотську хіть і
розпусту»,  а також  за «гидкий порок, що зветься у нас содомією», якого вони не
цураються  навіть  із  кіньми.  У  його  судженнях  простежується,  вочевидь,  і
економічне міркування — коли він пише, що московити «придатні  лише для рабства»
і  їх доводиться «гнати до роботи батогами і дрючками» 17. Просвітництво пізніше
перегляне образ Росії,  даючи їй шанс на  виправлення — вихід  із варварства  та
поліпшення манер.  Можливість такого виправлення промайнула в  «Короткій історії
Московії»  Джона  Мільтона, написаній  десь  у  1630-х  роках.  Майбутній  автор
«Втраченого  раю» та  «Віднайденого  раю» зацікавився Росією  «як найпівнічнішим
тереном Європи, куди сягнула (38) цивілізація» 18. Просвітництво  наново відкриє
Росію  як східний реґіон континенту і  прив’яже її  репутацію у філософському та
географічному сенсі до інших земель Східної Європи.

23  березня 1772  року Джеймс Босвелл  заскочив Семюела Джонсона за  «укладанням
четвертого видання його «Словника» інфоліо». Вони обговорювали певний неологізм,
що  його Джонсон  не  навів  у своєму словнику  через невідповідність правильній
англійській  мові: «Він  не визнавав слово _цивілізація_(civilization),  а  лише
_цивільність_(civility).  Попри велику  повагу  до  нього, мені  видавалося,  що
_цивілізація,_від  дієслова _цивілізувати_(to civilize),  краще  слово  у  сенсі
протилежності  _варварству_(barbarity)».   Того  самого   дня  ми   обговорювали
етимологію й мовні сім’ї, і Джонсон висловив думку, що «богемська мова безумовно
належить до склавонських мов». Коли  хтось зауважив, що  вона  трішки подібна до
німецької, Джонсон відповів: «Ясна річ,  сер, ті частини Склавонії, що межують з
Німеччиною, запозичують німецькі слова, а ті, що межують з Татарією, запозичують
татарські» 19. Озираючись  на той  час  із віддалі двох століть, можна  помітити
майже синхронну еволюцію  двох  ідей  — ідеї  цивілізації  як  протилежності  до
варварства й  ідеї  Східної Європи  під  назвою «Склавонії».  Босвелл і  Джонсон
ставилися  до  них  як до двох  окремих проблем,  пов’язаних між собою хіба що в
контексті словника, але в  історичній  ретроспективі  ми бачимо, що  зв’язок між
ними був  значно глибший. Нова ідея цивілізації була кардинальною  і невід’ємною
точкою референції,  що вможливила  консолідацію  й  артикуляцію у XVIII сторіччі
тоді ще зародкової концепції Східної Європи.

Словник  доктора  Джонсона  гордо  наполягав  на  застарілому  тепер   означенні
«цивілізації» як суто юридичного терміна — перетворення кримінального процесу на
цивільний.  Та все-таки  у 1770-ті роки  інші  словники, як у  Франції, так і  в
Англії, вже  прийняли нове  значення  цивілізації,  зокрема єзуїтський  «Словник
Треву»  (Париж,  1771)  і «Новий  повний  словник  англійської  мови» Джона  Еша
(Лондон, 1775).  Перший помітний випадок  уживання цього слова з новим значенням
пов’язують з ім’ям Мірабо-старшого  та  його  кола фізіократів, що також активно
цікавилися Східною Європою. (39) Починаючи  від надзвичайно успішного твору «Ami
des homines» (6) (1756), Мірабо вживав слово «цивілізація» і в економічному, і в
культурному  контекстах,  пов’язуючи  цивілізацію  зі  зростанням  багатства   й
удосконаленням манер. Однак він обережно ставився до «несправжньої цивілізації»,
зокрема маючи  на увазі амбіції Петра Великого  в Росії. Ще один фізіократ, абат
Бодо,  який  мандрував Польщею  й Росією, писав про стадії та рівні цивілізації,
про  «поступ»  цивілізації в  Росії і  додав  новий  важливий відтінок до  цього
неологізму, уточнивши, що  веде  мову про  «європейську цивілізацію». Французька
революція  в  інтерпретації  французьких  філософів  ще тісніше  пов’язала  ідею
цивілізації  з  моделлю  розвитку.  Вольней   провіщав  поступ  цивілізації   як
«наслідування» однієї  передової  нації  іншими,  а  Кондорсе розмірковував,  чи
досягнуть   колись   усі   народи   такого  «рівня  цивілізації,  якого  досягли
найпросвіченіші,   найвільніші   й   найменш  забобонні   нації   —  французи  й
англо-американці».   Використовуючи  на  самому  початку  XIX  століття  поняття
«цивілізація» для  вимірювання  однорідності  «Західної Європи» 20,  Оґюст  Конт
залишався у руслі філософської географії Просвітництва.

Східну Європу  не вважали  антиподом цивілізації:  її  розміщували не в  безодні
варварства, а радше на шкалі розвитку, яка вимірювала віддаль між цивілізацією і
варварством.  Сеґюр  наприкінці XVIII століття сприймав Петербурґ як чудернацьку
суміш   «епох  варварства  й  цивілізації,  десятого  й  вісімнадцятого  сторіч,
азійських  та європейських манер,  грубих скіфів  і  витончених європейців»  21.
Східна Європа  перебувала десь  посередині,  і  до  початку XIX століття усі  ці
полярні опозиції вже викристалізувалися  у фіксовані кліше. Бальзак  у «Людській
комедії»  підсумував  усе  східноєвропейське,  як воно бачилося йому  з  Парижа:
«Україна, Росія, дунайські рівнини,  словом  слов’янський  народ — це ланка  між
Європою та Азією, між цивілізацією і варварством» (7) 22.

Я  вперше  почав думати про написання  цієї книжки  десять років тому, цілий рік
працюючи  в Таємному архіві  Ватикану  (40)  над  вивченням  відносин  Польщі  й
Ватикану протягом XVIII століття. Я читав листи римських апостольських нунціїв з
Варшави. 1783 року,  після семирічного  перебування  у Варшаві,  нунцій Джованні
Аркетті  готувався до  делікатної й  украй  важливої  місії  до Росії, до  двору
Катерини.  Та одна  річ  особливо  турбувала  нунція  в цей важливий момент його
кар’єри як світського дипломата: його непокоїло, що у Санкт-Петербурзі від нього
очікуватимуть поцілунку руки  імператриці. Він боявся, що папа не схвалить цього
вчинку, бо він  міг  скомпрометувати абсолютну  незалежність католицької церкви.
Було щось іронічне в  тому,  що Рим переймався  такими  тривіальними  дрібницями
придворного етикету,  коли на  порозі  вже  була  Велика  французька  революція.
Ситуація також була комічною, адже  поцілунок руки цариці не привернув би нічиєї
уваги на тлі скандально  відомої сексуальної  розбещеності Катерини,  яка  стала
леґендою ще за  її життя.  Мене найбільше зацікавило  те, як Аркетті заздалегідь
виправдовував перед  Римом  поцілунок,  на який він  таки зважився.  На підставі
власного польського досвіду він заявляв, що знає «ці північні країни», тим самим
об’єднавши  Польщу  й  Росію в  одну  категорію.  Він  вказував,  що між  «більш
культурними народами» й «тими народами, які почали культурнішати пізніше», існує
значна прірва. «Північні країни» занадто дотримуються етикету, наприклад цілують
руку,  в такий  спосіб прагнучи  наздогнати  «більш шляхетні народи» 23. Велична
поблажливість Аркетті свідчила, що, на його думку,  ймовірність досягнення такої
рівності  дуже  низька.  Але   його  шкала   рівнів  культурності   —   виражена
порівняльними  прислівниками  «більш»  або  «менш»,  «раніше»  або  «пізніше»  —
демонструвала цілком  розвинену й сучасну концепцію відсталості  й  розвитку.  В
його  висловах  бракувало  тільки  слова  «цивілізація»  і  переорієнтації,  яка
переозначувала північні країни як східні.  Будучи італійцем, він досі дивився на
Європу  очима епохи  Відродження. Своєю  чергою,  Катерина  також була здатна на
поблажливість: пізніше  вона описала Аркетті як «добре дитя» й  подарувала  йому
шубу.

Аркетті  стверджував,  що  якраз  менш  культурні  народи  занадто  переймаються
етикетом.  Проте  насправді  сам він  ухопився  за етикетну дрібницю і роздув її
настільки, що постала (41) ціла ментальна карта Європи. Норберт Еліас гадав,  що
ідея  цивілізації  розвинулася з  ідеї цивільності  (civility) як кульмінаційний
момент в  історії  манер. Поняття  цивілізації  стало  таким важливим складником
ідентичності тих, хто  вважав себе  належними  до  неї,  що  найповніше  сучасне
втілення  воно знайшло у стандартах,  якими вимірюються інші класи і нації. Саме
читаючи Аркетті,  котрий  характеризував  північні народи  як  менш  розвинені й
шляхетні,  я  задумав  працю  про  картографування  цивілізації  в Європі.  Мені
здалося,  що його поблажливість  майже  (але  не  цілком)  провістила поблажливе
ставлення до  Східної Європи в  наші часи, і переді мною постало  питання, чи не
стояв він на порозі великої переорієнтації  континенту. Відтоді я замислився над
тим, як люди почали ділити Європу на дві половини — на схід і захід.

Про  Аркетті й руку Катерини  я згадав кілька років тому, перебуваючи по той бік
«залізної завіси», у Східній Європі.  Посеред ночі я вирушив до майже незнайомої
мені  людини,  аби забрати  в  неї  деякі  листи  й матеріали,  які  я погодився
перевезти у своєму багажі за «залізну завісу».  Коли  я прощався, господар тричі
поцілував мене то в одну, то в другу щоку — за слов’янським звичаєм, як він мені
пояснив. Я не  міг  не  згадати про  Аркетті й  не  подумати, що часом  дрібниці
етикету  опановують нашу  уяву,  перетворюючись  на символи  якихось  величезних
відмінностей.  Деякі  з  таких  деталей  невідлучно  вплелися  в  мій  загальний
східноєвропейський досвід — досвід знайомства  із підпільним політичним  життям,
приглушеними розмовами й почуттям неспокою під час перетину кордонів.

Ця Східна Європа перестала існувати 1989 року, разом із «залізною завісою». І ми
або знайдемо нові способи для підкреслення її відмінності, або  заново відкриємо
старі,  що  існували   перед  холодною  війною.  А  ще  ми  можемо  скористатися
надзвичайною революцією  1989 року  яко  стимулом і  слушною нагодою переглянути
нашу ментальну карту Європи. 1990  року  Американська академія наук  і  мистецтв
назвала спеціальне число часопису «Daedalus» «Східна Європа… Центральна  Європа…
Європа». Ця назва, напевно,  натякала на тогочасний дрейф термінів, адже  Європа
семіотично зміщувалася й перетворювалася у  нашій свідомості. (42) Головне есе у
цій збірці вийшов з-під пера Тімоті Ґартона Еша, англійського автора, який  став
найпроникливішим  західноєвропейським  аналітиком  з  питань  Східної  Європи  у
доленосні 1980-ті роки. Назва есе  закінчувалася знаком питання: «Mitteleuropa?»
(8). Цей знак запитання відсилав до  іншого есе того-таки автора, опублікованого
до  революції 1989  року: «Чи існує Центральна  Європа?».  Це була  делікатна  й
дражлива проблема  ментальної картографії, адже сам термін Mitteleuropa з’явився
1915 року  під  час  Першої світової  війни,  коли Фрідріх Науманн опублікував у
Берліні книжку з  однойменною  назвою,  тільки без знака  запитання.  Науманнова
«Mitteleuropa» окреслювала сферу  німецької економічної та культурної гегемонії,
охоплюючи  землі,  які   зазвичай  зараховували  до   Східної   Європи.  Поняття
Mitteleuropa, разом з поняттями  Osteuropa (9) та Ostraum (10), згодом відіграло
важливу  ідеологічну роль під час Другої світової  війни,  коли Гітлер розгортав
план масштабних загарбань  і страхітливого поневолення Східної Європи, почавши з
окупації Чехословаччини та Польщі  1939 року  й довершивши справу вторгненням до
Юґославії  й Радянського  Союзу 1941 року. Тому є  певна іронія в тому, що  ідею
Центральної  Європи  у 1980-х  роках  відродили саме  польські, чехословацькі  й
угорські інтелектуали, щоб разом із інтелектуалами Західної Європи плекати її як
ідеологічну  протиотруту «залізної  завіси». Отож питання  про  те,  чи існувала
Центральна Європа, повністю залежало від розрізнення інтелектуального конструкта
і геополітичної реальності, а відтак  Центральна  Європа була лише ідеєю: «Її ще
немає. Східна  Європа  існує  — як  частина  Європи  під  радянським  військовим
контролем» 24. Але Східна Європа теж була колись лише ідеєю, і тепер, після 1989
року, звільнившись від радянського військового контролю, вона знову стала ідеєю.
Втім, ідея Східної  Європи  залишається  напрочуд тривкою, глибоко вкарбованою в
історію  двох сторіч і настільки впливовою через свої політичні наслідки, що  її
інтелектуальні витоки дуже важко розгледіти за пеленою історії.

Росія може  відмовитися від військового панування у  Східній Європі, але вона не
може  знищити  саму  ідею  Східної  Європи,  позаяк  не  вона  її  вигадувала  й
нав’язувала.   Ідею  Східної  Європи  винайшли   в   Європі  Західній  за  часів
Просвітництва, і Росія  також була частиною цієї ідеї. Росія також пройшла через
процеси  відкриття,  локалізації,  поблажливого  ставлення  та  інтелектуального
опанування; її локалізували й  ідентифікували так  само —  між Європою та Азією,
між цивілізацією  та  варварством. Прибічники  ідеї Центральної Європи  сьогодні
прагнуть  інтелектуальними засобами похитнути репресивну  ідею  Східної  Європи,
звільняючи  від неї Чехію й  Угорщину, можливо  Польщу та, либонь,  ще Словенію.
Проте  рубрику  «Східна  Європа»  надалі  можуть   застосовувати,  аби  увічнити
вилучення решти і зберегти розрізнення, яке підживлює нашу ідентичність. Михайло
Горбачов, котрий знищив «залізну  завісу»  і поклав кінець холодній війні, також
дуже  глибоко зрозумів проблему поділу Європи.  «Ми  — європейці», — заявив  він
1987  року  в  книжці  «Перебудова»,  закликаючи  будувати  «спільний  дім»  від
Атлантики до Уралу  і  виступаючи проти «умовності»  блокового  протистояння  та
«архаїзму»  концепції   «залізної   завіси».  Він   розкритикував   погляди  тих
представників Заходу,  які  вилучали  Радянськиий Союз із Європи та ототожнювали
Європу лише  з Європою Західною (11) 25.  Таке вилучення й  ототожнення фактично
були  аксіомами,  які  протягом двох  століть лежали  в  основі  інтелектуальної
історії, історії цивілізації в Європі та винайдення Східної Європи.




Розділ перший

Входячи у Східну Європу:

Мандрівники XVIII сторіччя на пограниччі







«ЦІ НАПІВДИКУНИ»


1784  року  граф Луї-Філіпп  де Сеґюр,  призначений  надзвичайним  і повноважним
послом Людовика XVI при дворі Катерини II у Санкт-Петербурзі, вирушив із Франції
до  Росії.  Сеґюрові  йшов  тільки тридцять  перший  рік,  і він  завдячував цим
призначенням  батьку,  котрий   обіймав  посаду  військового  міністра  Франції.
Зупинившися проїздом у Берліні, молодик удостоївся прийняття у Потсдамі  на тоді
вже  старим і легендарним королем Фрідріхом II.  Король помітив,  що Сеґюр носив
орден Цинцинната — відзнаку за військову службу під прапорами Джорджа Вашинґтона
за  часів  американської війни  за незалежність, і  прокоментував це вголос. «Як
могли  ви  так  надовго  забути  всі  паризькі  насолоди, — саркастично  запитав
Фрідріх, — у країні, де цивілізація тільки починається?»  Таке зверхнє ставлення
до Америки було типовим для тогочасних уявлень про місцеположення цивілізації, й
обоє парижанин і берлінець — усвідомлювали  подвійне  значення цього зауваження,
бо воно стосувалося і  попередньої американської,  і поточної  російської служби
Сеґюра. Згідно  з просвітницькими уявленнями, у Росії XVIII століття цивілізація
щойно зароджувалася, а Сеґюр  мав чудову  нагоду поміркувати  над  цим  протягом
наступних  п’яти років.  Утім,  це  була  тема  для роздумів,  яка його  справді
цікавила, —  стадії  та  поступ цивілізації  у  відсталих  країнах, — і  він був
готовий пожертвувати насолодами Парижа  і знести незручності, аби пізнати землі,
котрі у Фрідріха  викликали  лише сарказм. «Яким (48)шляхом  ви думаєте їхати до
Петербурґа — найкоротшим?»  запитав король. Найкоротший і найзручніший шлях  був
морем.  Найпряміший сухопутний пролягав уздовж Балтійського узбережжя. «Ні, Ваша
Величносте, — відповів Сеґюр, я хочу їхати  через Варшаву, щоб побачити Польщу».
На це Фрідріх відповів: «Це цікава країна» 1.

І цікавість Сеґюра, котрий  прагнув побачити Польщу, і сприйняття її  як цікавої
країни  Фрідріхом свідчили, що  протягом  XVIII  сторіччя  міцнів інтерес як  до
Росії,  так  і  до  Польщі.  У досвіді  Сеґюра  обидві  країни пов’язувала  його
сухопутна  подорож,  що  підкреслювала  для  нього  та  інших  мандрівників   їх
належність  до одного  реґіону. У XVII  столітті розвиток  морських  економічних
маршрутів — арктичний шлях з Англії до Архангельська та балтійський із Голландії
до  Ґданська  —  приховували  географічну  близькість  між  Польщею  та  Росією.
Залізничні сполучення XIX століття — між Варшавою і Санкт-Петербурґом і Варшавою
та  Москвою  унаочнили  їх  географічну  пов’язаність,  але  у  XVIII   столітті
допитливість Сеґюра коштувала йому  багато зусиль  і часу. Начебто підбадьорюючи
мандрівника,  Фрідріх іронічно  перелічив риси, що  роблять  Польщу цікавою  для
мандрівника: «Вільна  країна, де народ у  неволі, республіка під орудою  короля,
величезні землі,  на яких  майже ніхто не живе». Поляки були вправними  вояками,
але  їхній  армії  бракувало дисципліни. Польські  чоловіки — сміливці й лицарі,
але, здається, твердістю вдачі  й навіть героїзмом відзначаються польські жінки;
тому на завершення Фрідріх глузливо кинув: «Їхні жінки  —  справжні чоловіки» 2.
Крайність  і   парадокс   були  риторичними  засобами,  за   допомоги  яких  він
підкреслював  «цікавість»  Польщі, її абсурдного  безладу та  перекручення  всіх
тогочасних уявлень  про суспільство, політику, демографію, лицарську доблесть та
культурні  ролі  чоловіків  і  жінок  на  території   цього  краю.  Абсурд   був
невіддільний від анархії, а анархія дала Фрідріхові привід  ініціювати 1772 року
поділ Польщі, подбавши, аби чималий шмат дістався Пруссії.

Привертає увагу те, що Фрідріх, намагаючись бути дотепним у своїх  висновках  та
глузуванні над  Польщею,  не  претендував  на  глибше розуміння цієї  країни, не
прагнув  ані (49) окреслити, ані  пояснити  її гадану неповноцінність. Хоч як це
парадоксально,  розуміння  Польщі  в  той  час  зводилося  до  підкреслення   її
незрозумілості й опису її безглуздих крайнощів, без будь-яких спроб збагнути їх.
Сеґюр не  мав жодних політичних планів щодо Польщі; він навіть назвав поділ 1772
року  актом несправедливості.  Проте його мандрівнича  допитливість  вилилася  в
подорожні  спостереження,  які своєю риторичною формою були напрочуд подібні  до
міркувань Фрідріха, котрий не залишав Берліна. Ба більше, Сеґюрові описи не лише
Польщі, а  й Росії  написано  в тому самому  стилі  зображення  крайнощів.  Такі
формулювання,  що злітали з вуст прусського короля  та французького дипломата на
адресу  Польщі й Росії, позначали відкриття  Східної  Європи  у  XVIII столітті.
Химерність  Східної Європи,  її відмінність від Європи Західної, її  відсталість
подавалися як інтелектуальна проблема нерозв’язаних крайнощів.

Коли  мандрівник  XX століття  дивиться  на  подорож Сеґюра, в нього не  виникає
сумніву, що, перетнувши кордон Німеччини з Польщею, французький дипломат залишив
Західну Європу й опинився у Східній.  Проте Сеґюр  не міг  висловитися настільки
чітко, адже у XVIII  сторіччі сама ідея Східної Європи ще не сформувалася,  вона
лише розвивалася в свідомості й творах таких  мандрівників,  як він.  Але в його
звіті  про п’ятсотмильну подорож з Берліна  до  Варшави  впадає в око, наскільки
гостро Сеґюр  відчував, що перетинає кордон надзвичайної ваги,  хоча, на відміну
від нас,  він  не міг  пояснити значення  цього  кордону за  допомоги  сучасного
розрізнення між Західною Європою та Європою Східною.

Коли перетинаєш східну частину володінь короля Пруссії, складається враження, що
залишаєш  терен,  на  якому владарює  уприємнена зусиллями мистецтв  природа  та
довершена цивілізація.  Око починають засмучувати  посушливі пустирі та  безкраї
ліси.

Потрапивши до Польщі, переконуєшся, що Європа повністю лишилася позаду, а  перед
очима  відкривається  нове  приголомшливе  видовище:  величезна   країна,  майже
повністю вкрита  хвойними лісами,  вічно зеленими, але й вічно похмурими,  серед
яких вряди-годи  трапляються оброблені лани,  розкидані, наче острови в  океані;
злиденні, поневолені (50) мешканці; брудні села; хати, що мало відрізняються від
дикунських  халуп, — усе навіює думку, що мандрівник повернувся на десять сторіч
у  минуле,  опинившись  в  оточенні  орд  гунів,   скіфів,  венедів,  слов’ян  і
сарматів 3.

Очевидно, що  Сеґюр переживав цей досвід як дещо  більше за перетин кордону  між
двома королівствами. Він вийшов за  межі довершеної  цивілізації, повністю лишив
Європу  позаду,  навіть здійснив  мандрівку  в  часі,  заблукавши за межі  XVIII
століття. Хоча Сеґюр згадав про десять сторіч,  тобто тисячу років, і відзначив,
що у Польщі «оживає феодалізм», схоже, що він вибився з історичного часу в епоху
доісторичних халуп і варварських орд, які «своєю масою розчавили  останні уламки
Римської   імперії»4.   Його  власні   почуття  повністю  запанували  над   його
спостереженнями, тож навіть дерева ожили й здавалися йому похмурими. Сеґюр казав
Фрідріхові, що  хоче  лише «побачити  Польщу»,  але  його погляд зовсім  не  був
пасивним:   він  перетворював  краєвид,   який  не  уприємнювали   мистецтво   й
цивілізація.  Він  залишив позаду  «терен», аби  відкрити «нове видовище». Новим
видовищем  була  Східна  Європа,  але  він ще не  міг так  назвати його.  Де він
мандрував, куди потрапив? Це не була Європа, на його думку, але ж  і не Азія, не
Орієнт. Це  був якийсь проміжний географічний  простір,  що не  мав  визначеного
місця у часі  або  історії,  де  настільки перекручувалася  природа, що  подорож
суходолом перетворювалася на плавання «океаном». Сеґюр обрав маршрут  суходолом,
але опинився у морі.

«Все в цій землі побудоване на крайнощах, — писав Сеґюр, вторуючи  Фрідріхові, —
пустки  й  палаци,  рабство  селян  і розгульна  свобода  шляхти».  Польща  була
«незбагненною    мішаниною   стародавніх   і   нових   часів,   монархічного   й
республіканського духу, феодального гонору й рівності, злиднів і багатства». Око
мандрівника вишукувало  крайнощі і витворювало  з них цю неймовірну  мішанину. В
панських замках було  «безліч слуг  і  коней,  але майже  не було меблів, східна
розкіш і  жодних  побутових  зручностей».  Досхочу збіжжя, але обмаль  грошей, і
майже  відсутня  торгівля, якщо не враховувати «всюдисущу юрбу жадібних євреїв».
Польська  «пристрасть  до війни»  контрастувала з  «відразою  до  дисципліни» 5.
Сеґюр, як і Фрідріх, послуговувався формулами (51) крайнощів і суперечностей, що
робили  Польщу  «цікавою»  землею  безглуздя й  парадокса,  країною  розкоші без
меблів.

«Такою  була  Польща  і  такі  думки  опанували  мною, —  писав Сеґюр  про  свою
мандрівку, — коли, серед безлюддя кипарисових і соснових лісів,  де легко уявити
себе на  краю  світу,  Варшава запропонувала себе  моєму оку».  Як  Колумб,  він
повністю  залишив  позаду Європу,  перетнув  океан  і  опинився на  краю  світу.
Здається, Польща розбурхала в ньому надмірні почуття, які  спантеличили  його, і
не  дала   змоги  збагнути  значення   власного   відкриття,  адже  коли  б  він
поміркованіше  назвав її  «краєм  Європи»,  то  підійшов  би  значно  ближче  до
означення,  яке  ніяк  не  міг ухопити. Вигляд Варшави раптово перервав хід його
думок, начебто польська реальність вторглася  в  його  роздуми  про  Польщу.  На
взаємозв’язок між  реальністю  й роздумами вказує  пасивність,  із  якою Варшава
«запропонувала  себе»  його  очам, і  жвавість, із  якою  його  очі  здійснювали
аналітичне  перетворення  побаченого:  «По  в’їзді  я  помітив  ще  більше таких
виїмкових  крайнощів:   пишні  маєтки  і   скромні  хатини,  палаци  і  курені».
«Завершуючи картину», Сеґюр описав місце, де  він сам зупинився: «щось на кшталт
палацу, де  одна половина сяє шляхетною вишуканістю, а друга є лише купою руїн й
уламків — сумних наслідків пожежі» 6.

Сеґюрів погляд, який утілював його позірно невинний намір «побачити  Польщу», не
може не  викликати  підозри. Варшава  мусила  запропонувати  себе  його  оку  як
своєрідна  безпомічна   жертва   тих  розгнузданих  аналітичних   енергій,   які
перетворили  місто  на  руїну,   тобто   інтелектуальну  руїну  його  внутрішніх
суперечностей.  На  думку  спадає  Мішель  Фуко  та  його   історико-філософські
міркування про погляд класичного аналізу, який перетворював бачення на знання, а
знання — на владу. Цей погляд за правом народження належав Сеґюрові — французові
епохи  Просвітництва,  але чомусь  у  Східній Європі всі  операції його  аналізу
скособочилися. Замість того щоб вивести з елементів пояснення об’єкта, який вони
утворюють, Сеґюрів і Фрідріхів аналіз робив  свій  об’єкт щоразу незбагненнішим,
навіть  сміхотворним. Коли такий аналіз сходить із вуст  відверто  саркастичного
Фрідріха, в  ньому легко впізнати інтелектуальну агресію, що доповнювала аґресію
політичну-  поділ Польщі.  Фрідріхів погляд на карту  Польщі  спонукав його (52)
задуматися  про  її  територіальне  розчленування  з  тою  самою  природністю  й
неминучістю, з  якою  сама  ідея Польщі  підштовхувала  до риторичного  аналізу.
Варшава, зрештою,  «запропонує себе» Пруссії під час  остаточного  поділу Польщі
1795 року.  Сеґюрів погляд не означав ані  завоювання, ані поділу: це був погляд
інтелектуального панування, який  виражав  здивування,  із  яким Західна  Європа
відкривала Європу Східну.

Суперечності уміщувалися всередині інших суперечностей. Поділений на дві частини
палац, де зупинився Сеґюр, — напіввишуканість, напіврумовище, — розташовувався у
поділеному навпіл місті, з його палацами й халупами. А сама Варшава відбивала ще
більші за  розмахом суперечності всієї Польщі. Сеґюр зауважив:  «Мистецтво, дух,
грація,  література й  усі принади  світського  життя у Варшаві змагаються тут з
тим, що зустрінеш у  товариствах Відня, Лондона й Парижа; але в глушині манери і
далі  лишаються  сарматськими» 7.  Всередині  Польщі  розгортався  конфлікт  між
цивілізацією та варварськими ордами, але водночас Сеґюр вказав кілька пунктів на
карті, що натякали на  ще  масштабнішу супротилежність,  навіть на змагання, між
різними  частинами  європейського  континенту.  Відень,  Париж   і  Лондон  були
столицями  тієї  Європи,  яку  Сеґюр  залишив  позаду,  в’їжджаючи  в  Польщу, —
столицями Європи Західної.

У Варшаві Сеґюрові  наполегливо  радили відкласти  від’їзд  до  Санкт-Петербурґа
через  початок заметілей  зими 1784–1785 років.  Він не став чекати,  але згодом
пошкодував  про  це. Сеґюр міг  проїхати  по снігу лише  на легких санях, а тому
залишив багаж по дорозі  десь між  Білостоком і Ригою. Пізніше він  дізнався, що
всі його  речі  згоріли. Із  властивою Східній  Європі парадоксальністю «сніг  і
вогонь об’єдналися, аби покарати мене» 8. На останньому відтинку шляху між Ригою
і Санкт-Петербурґом уже не  обтяжений  багажем Сеґюр  заглибився  у роздуми. Він
думав  про те, як йому холодно, а також про Петра Великого, що переміг  природу,
розтопивши  «її  вічну  мерзлоту  життєдайним  теплом  цивілізації».  Тепло,  що
розтоплює  вічну мерзлоту, було ще одним парадоксом,  таким самим, як  поєднання
вогню та снігу, але Петрова «перемога над природою» стала просвітницьким штампом
ще відколи  Вольтер написав  біографію російського царя. Вигляд Петербурґа знову
перервав  Сеґюрові  роздуми,  і  він уже  був  готовий  (53) привітати  черговим
традиційним спостереженням місто,  «де колись  не  було  нічого, крім  безкраїх,
незайманих  і  смердючих  трясовин».  Жоден  мандрівник XVIII  сторіччя  не  міг
поглянути на Санкт-Петербурґ,  не побачивши цих колишніх смердючих трясовин і не
відчувши їх смороду. В Східній Європі образи багаторазово нашаровувалися один на
одного, створюючи мішанину сторіч і краєвидів.

Сеґюр,  звісно,  був не  першим  французом у Санкт-Петербурзі. Він  сам згадував
знаменитий візит Дідро до Катерини  за  десять  років  перед ним. Він  знав,  що
«багато  відвідувачів та  укладачів словників  детально  описали палаци,  храми,
численні канали і розкішні  споруди» міста, яке він називав «столицею  Півночі».
Попри це, Сеґюр вважав за потрібне  занотувати свої менш туристичні враження від
міста. Тому коли прийшла весна і  почав  танути  сніг, він описав місто,  східні
риси якого були виразнішими за його північне розташування. Форма його вражень та
сама, що у нотатках про Варшаву та Польщу.

Вигляд  Санкт-Петербурґа  викликає   подвійне  зачудовання  думки;  тут  злилися
століття варварства і  століття цивілізації,  X  і XVIII  століття,  азійські  й
європейські манери, незугарні скіфи й  витончені європейці,  блискуча, гордовита
знать і закріпачений народ.

З  одного боку, витончена мода, величне вбрання, пишні бенкети, розкішні свята й
театри не поступаються тим, що прикрашають  і тішать добірне товариство Парижа і
Лондона. З другого боку, купці в азійських костюмах, слуги, кучери і довгобороді
селяни, зодягнені в  овечі шкури  і хутряні  шапки, довгі  шкіряні рукавиці  без
пальців, із сокирами за широкими шкіряними поясами. Це вбрання  й товсті вовняні
стрічки,  якими вони  обмотують  ноги,  формуючи  щось  на  кшталт  неоковирного
черевика, оживлюють перед вашими очима образи скіфів, даків, роксоланів і ґотів,
котрі колись наганяли жах  на  римський світ. Здається, ніби  всі  ті  напівдикі
постаті з барельєфів Траянової колони в Римі оживають на ваших очах 9.

Очі   Сеґюра,   його   нестримний    погляд   неминуче   стають   _вашими_очима,
_вашим_поглядом, поглядом  усіх мандрівників до Санкт-Петербурґа, навіть тих, що
мандрували подумки, читаючи Сеґюрові  спомини. Вони вийшли друком лише 1824 (54)
року, коли Сеґюр уже був старим, але таки пригадав, як перед  ним оживали скіфи,
тож оживив їх також для _вас._

Поза сумнівом, Польща й Росія в очах Сеґюра належали до  однієї царини мішанини,
в якій у фантастичних хитросплетіннях сполучалися континенти і епохи, варварство
і цивілізація, тим самим  ускладнюючи пошук  відповідної назви  для цієї царини.
Навіть дикуни  були  напівдикунами  й  суперечили  самі  собі.  І все-таки  його
враження від  Росії  були в певному сенсі  живіші й чіткіші,  ніж  враження  від
Польщі.  Варварські народи старовини неначе ожили, зійшовши з барельєфів другого
століття  у  три виміри. Крім того,  хоча вже  у Польщі Сеґюр вважав, що залишив
Європу позаду, саме Росію він однозначно визнав за альтернативу Європі, тобто за
Азію.  Обережні  згадки   про  «східну   розкіш»  у  Польщі   перетворюються   в
Санкт-Петербурзі,  «цій столиці  Півночі»,  на  виразний опис азійських манер та
одягу. Коли Сеґюр мандрував від  Варшави до Санкт-Петербурґа, він  рухався радше
на  північ,  ніж  на схід, відчував,  що залишив Європу,  але розумів, що Азія в
географічному  сенсі  слова ще  не почалася. Він виявив певний  проміжний терен.
Фактично  Росія   лежала  на  двох  континентах,  і  тогочасні  карти   ретельно
відмежовували «Росію в Європі» від «Росії в Азії». Санкт-Петербурґ, безсумнівно,
потрапляв у  першу  категорію,  але  проникливий  погляд  Сеґюра  зауважив  зону
культурного   взаємопроникнення  на  пограниччі   між   континентами.   Подальша
плутанина, поєднана  з аналогічною  плутаниною  сторіч, уможливила появу Східної
Європи перед  очима  Європи Західної,  на дивному просторі між  цивілізацією  та
варварством.

«Коли я прибув до Петербурґа, — писав Сеґюр (а це сталося 10 березня 1785 року),
—  в  цій столиці під зовнішніми  формами європейської цивілізації ще збереглося
багато слідів передніших часів». Отож завданням допитливого погляду  мандрівника
було проникнення поза зовнішні форми, з’ясування заплутаної  істини,  прочитання
палімпсесту сторіч. Сеґюр виявив, що  «це розрізнення оприявнюється» «лише  якщо
уважно  придивитися». «На поверхні ця відмінність невідчутна; за півстоліття всі
вони  навчилися  наслідувати  чужоземців  —  в  одязі,  помешканні, внутрішньому
начинні,  споживанні їжі, світських раутах,  привітаннях,  балах  і  званих (55)
обідах,  виконуючи ці дії не гірше французів, англійців і німців» 10. Тут Сеґюр,
ясна річ,  має на  увазі не  скіфів  у  овечих шкурах,  а  петербурзьке шляхетне
товариство  з його шикарними бенкетами та  розкішними святами.  Наслідування цим
шляхетним  товариством  чужоземців Сеґюр  оцінював  за критеріями сучасної  йому
«цивільності»  —  однієї  з ознак «цивілізації»  у західноєвропейських країнах —
Франції,   Англії  та  Німеччині.  Норберт  Еліас  в  «Історії  манер»  дослідив
споживання їжі, поведінку в товаристві та способи привітання, дійшовши висновку,
що саме  ці речі були вузловими  в цих  країнах для самовизначення еліти саме як
еліти  на   противагу   решті  суспільства.   Сеґюр,  сам  представник   високої
аристократії,  тепер по-новому  використовує  кодекс  цивільності,  роблячи його
мірилом  відмінності  між  різними народами з  різних  країн.  Хай  собі Варшава
змагається  з  Віднем, Лондоном і Парижем,  а росіяни наслідують  еліти Франції,
Англії та  Німеччини, але  ретельне  «обстеження» неминуче з’ясує невідчутні  на
поверхні відмінності між зовнішніми формами й переднішими часами.

«Лише розмова і знання деяких  внутрішніх деталей позначали межу між старовинним
московитом і сучасним росіянином», — стверджував Сеґюр 11.  Точнісінько так само
у Франції XVIII  сторіччя  аристократ  міг розпізнати  за  бездоганними манерами
буржуа.  Особисті  зустрічі  мандрівника,  розмови,  в  яких Сеґюр  користувався
перевагою розмовляти рідною французькою мовою, унаочнювали неприступні поглядові
приховані деталі. За часів ancien regime (12)  цивільність полягала в дотриманні
правил  та  підтриманні відповідної  зовнішності у звичаях  і манерах, доступних
здібному  наслідувачеві,  але   відкриття  Східної  Європи  спонукало   провести
сучасніший тип розрізнення, опертий на ідеї засадничого характеру.  Росіяни були
«позначені», тому Сеґюр не дозволяв їм утекти від своєї ідентичності.



Виявлення ним «старовинного московита» навіть  у Санкт-Петербурзі містило  натяк
на Московське царство,  яке  передувало Петрові та Катерині.  Тому не дивно,  що
саме візит до Москви мав остаточно  підтвердити формулу, що вже (56) утвердилася
у Петербурзі, а ще раніше — у Польщі. У червні 1785 року в складі почту Катерини
Сеґюр  відвідав  Москву,  «цю  мішанину  халуп   простолюду,  багатих  купецьких
кам’яниць, величних палаців пихатої та численної знаті, цей неспокійний народ, у
якому втілювалися супротилежні  манери, різні епохи, дикі й цивілізовані народи,
європейські світські  товариства й азійські базари» 12. В Москві «східні» ознаки
Росії,  її розташування  між Європою та  Азією  були  ще очевидніші  й  затирали
традиційне ототожнення  Росії з Північчю. Проте,  пишучи спогади у XIX столітті,
Сеґюр усвідомлював, що тієї Москви, яку він колись знав, уже немає, бо  «полум’я
поглинуло більшу  її частину» 13.  Адже  за час, що минув  від мандрівки  Сеґюра
Росією до написання споминів,  французькі  війська Наполеона переможно увійшли в
Москву, залишили її під заграву вогню і принижені повернулися додому.

Сам Сеґюр  виїхав із Росії 1789 року, коли у Франції вибухнула революція. Спершу
він  залишався  на дипломатичній  службі  як знатний  громадянин  завдяки  таким
доказам  своєї  прихильності  до  свободи,  як  орден  Цинцинната  за  участь  в
американській війні за незалежність.  Але врешті-решт його разом з батьком, як і
багатьох інших аристократів, заарештували, і він мало не опинився на ґільйотині.
Вцілівши попри  всі жарти долі, Сеґюр  почав  нову,  надзвичайно успішну кар’єру
протягом  наполеонівського  періоду, ставши членом державної  ради,  сенатором і
головним церемоніймейстером. Лише після Ватерлоо він був вилучений із державного
життя,  тож  знайшов час для написання спогадів.  Вони здебільшого  відображають
безпосередній  живий досвід  мандрівника,  Сеґюр,  мабуть,  користувався  своїми
подорожніми нотатками й матеріалами того часу. І все-таки,  з часу його подорожі
до Росії змінилося ціле покоління. Іноді він підкреслює цю прірву, особливо коли
розмірковує про Москву:

Я не  говоритиму багато про Москву:  саме це слово викликає надто гіркі спогади.
Крім того, цю велику й  прекрасну столицю описували безліч разів; мало  в якій з
наших родин не знайдеться вояк, вкритий славою і ранами, чиї оповіді  знайомлять
нас  із  палацами,  садами,  храмами,   халупами,  куренями,   полями,  Кремлем,
Китай-городом,  позолоченими  куполами  церков,  з  дивакуватим  (57)  видовищем
розкиданих тут і там палаців чи маєтків, оточених належними їм селами 14.

Побачене подорожнім,  у  такий  спосіб,  нічим не  відрізнялося  від  побаченого
ветеранами Наполеона, славними вояками,  що розповідають про ту химерну мішанину
під  назвою  Москва.  І  справді,  між  інтелектуальним  завоюванням допитливого
мандрівника, його аналітичним поглядом і реальністю збройного завоювання існував
зв’язок.  Зокрема, син  Сеґюра  Філіп-Поль  брав  участь  у  російському  поході
Наполеона й залишив про неї яскраві спогади, що стали одним із джерел для «Війни
і миру» Толстого.

Коли Сеґюр був у Росії повноважним  послом, його  головний обов’язок  полягав  у
веденні переговорів щодо комерційної угоди, за якою Франція мала отримати частку
в торгівлі з Росією, що  в  ній на  той час домінувала Англія. Тут  відчувається
присмак  економічного імперіалізму, але навіть  сам  Сеґюр не вважав свою  місію
дуже  важливою дипломатичною  справою.  «Моя  роль, здається,  зводилася до ролі
уважного  спостерігача  при  дворі, на який  ми  не мали  впливу», —  зізнавався
він 15.  Та все-таки  уважність спостерігача  ніколи не є політично безневинною.
Росія  й Польща «запропонували себе»  очам  Сеґюра,  а  війська Наполеона  через
якийсь  час  прийняли  цю пропозицію. Мандрівники  XVIII  сторіччя,  відкриваючи
Східну Європу між цивілізацією та варварством, між  Європою та Азією,  допомогли
привернути погляд Західної Європи до її суперечностей.




«ПРИТАМАННЕ ПОЛЬЩІ»


Вільямові  Коксу, як і Сеґюрові,  йшов 31-й  рік, коли  він здійснив  аналогічну
мандрівку  до  Росії через Польщу. Кокс подорожував  у  1778–1779  роках;  Сеґюр
відвідав  ті самі  землі кількома роками пізніше,  взимку 1784–1785  років,  тож
збіги майже одночасних спостережень англійця і француза свідчитимуть для нас про
еволюцію спільного  бачення мандрівників із Західної Європи.  Сеґюр  походив  із
одного з найславетніших  французьких аристократичних родів; Кокс  лише перебував
на службі в так само знатної британської родини. (58)  Він був сином придворного
лікаря,  освіту здобув в Ітоні  й  Кембріджі,  став англіканським священиком,  а
згодом  домашнім вчителем шестирічного  Черчилля  у родовому маєтку Бленгейм.  У
1775 році йому дали іншого учня-підлітка, небожа герцоґа Мальборо, й зобов’язали
супроводжувати  хлопця  під  час  п’ятирічної  надзвичайно  амбітної  навчальної
«великої  подорожі»  по  Європі. Кокс  відповідав за  вивчення  мов,  географії,
історії,  математики, поезії,  музики  та  малювання, тоді  як  у  складі  групи
мандрівників був також такий собі капітан Флойд, якого Кокс  ненавидів; той учив
хлопця  верхової їзди, стрільби,  плавання, тенісу,  фехтування  і танців.  Мати
юнака писала Коксові про ще один аспект навчальної програми, сподіваючись, що її
син  «пристрасно   закохається  в   шляхетну  й   розумну   пані,  що  достатньо
симпатизуватиме  йому,  аби навчити його догоджати їй, водночас тримаючи його на
відповідній віддалі» 16. Отож освітня програма була справді  всебічною. Сам Кокс
дотримувався  старомодних  педагогічних  ідеалів  і  поважно  сприймав   «велику
подорож»  як  педагогічний  захід,  що  мав  виховати  справжнього  англійського
джентльмена.  Водночас  йому вистачило  честолюбства, аби розширити  традиційний
маршрут, долучивши  туди такі нововведення,  як  відвідання  Польщі та  Росії, а
також Швеції та Данії. Колумб, як відомо, шукаючи новий  шлях до Індії,  відкрив
Америку. Кокс, як і Сеґюр, наприкінці XVIII сторіччя вирушив подивитися на давно
відомі з географії землі «Півночі», але замість цього відкрив Східну Європу.

1738   року  Томас  Наджент,   високо  цінуючи   «шляхетну   і  давню   традицію
подорожувати», бо вона «виховувала всебічного джентльмена», опублікував працю, в
якій  окреслив звичний  маршрут  англійського  аристократа, під  назвою  «Велика
подорож,  або Мандрівка через Нідерланди, Німеччину, Італію  та  Францію» 17. Ця
назва залишилася без  змін у другому  виданні 1756 року. Кокс  побував зі  своїм
опікуванцем  у всіх цих землях, але коли настав час писати звіт про подорож, він
зрозумів,  що читача радше  зацікавлять інші країни, які не входили до  звичного
маршруту. 1784  року,  саме  тоді,  коли  Сеґюр вирушив до Польщі  й Росії, Кокс
опублікував  свої  «Подорожі Польщею, Росією, Швецією та Данією», книжку, яка до
кінця  сторіччя  витримала  кілька  англомовних  видань,  а   також   була  (59)
перекладена французькою.  Цей  твір  став вагомим  унеском  у відкриття  Східної
Європи XVIII сторіччям  і в знання про землі, що доти були  маловідомими й рідко
відвідуваними.

«Ми в’їхали в Польщу, — писав  Кокс, датуючи  цю  подію 24  липня 1778 року, — і
попрямували до  Кракова через землі,  що  їх австрійська  династія здобула після
останнього  поділу (Польщі)» 18. Інакше  кажучи,  мандрівники не зовсім були  на
території  Польської  держави. Ці  землі  з 1772 року належали  Габсбурґам,  але
почуття Кокса,  викликані в’їздом у  Польщу, були настільки  особливими, що  він
вважав за потрібне точно зафіксувати дату цієї події та описати враження, які на
нього справив в’їзд.  «Дороги були погані, сіл мало, а їх жалюгідний вигляд годі
й намагатися описати, —  згадував Кокс. — Халупи всі зроблені з дерева, брудні й
убогі на  вигляд, усе  навкруги справляло враження  крайньої злиденності». Трохи
згодом,  на  Віслі,  під  самим  Краковом, вони перетнули  ще  один, цього  разу
справжній  політичний кордон між двома державами. Кордоном був  міст, «на одному
кінці якого  стояв австрійський солдат,  а на  другому  —  польський вартівник».
Краків  виявився  «цікавим старим  містом»,  насамперед  тому,  що «колись майже
правив  за  центр усіх польських володінь, а тепер став прикордонним містом». До
ідеї розмитого кордону долучилося уявлення про примхливість історії. Краків  був
містом  будинків «колись багато оздоблених,  а  тепер  чи  то незаселених, чи то
понурих і занедбаних». Місто  виглядало «великою столицею в руїнах», вказуючи на
часовий контраст між «первобутньою розкішшю» та «величчю руїн» 19.

«Я ніколи  не бачив дороги, такої  нецікавої,  як  та,  що з’єднувала Краків  із
Варшавою, —  писав Кокс. — Уздовж  цього тракту немає  нічогісінько, що могло  б
привернути увагу навіть найдопитливішого мандрівника». Навколо плаский ландшафт,
безлюдна  дорога, і лише зрідка  око  натрапляло на  окремі  будинки  за  межами
рідкісних сіл, «чий злиденний вигляд відповідав убогості їхньої країни». Села ці
—  всього-на-всього  «жменька  халуп»,  і  серед  них  «єдиним  місцем,  де  міг
зупинитися мандрівник, були єврейські хатини без будь-якого вмеблювання». Сеґюр,
як ми пам’ятаємо, також бачив і халупи,  і хатини, і євреїв, і брак меблів. Кокс
заходив до тих халуп і запросив читача увійти слідом. (60)

За ліжко нам правила  кинута на долівку  солома, й ми  вважали  себе щасливцями,
коли солома  була свіжа. Навіть ми, аж  ніяк не розніжені й  звиклі до  всіляких
незручностей,  відчували виснаження  у цій спустошеній країні. Хоча  у більшості
країн ми взяли собі за правило зупинятися на ніч, аби не пропустити під час руху
нічого  вартого уваги,  тут  ми  взагалі  воліли  не  зупинятись,  аби  уникнути
страждань у цих  лігвах  нужди та бруду; і  ми були впевнені, що єдине видовище,
якого нас позбавляла нічна пітьма, —  понурі  ліси,  одноманітні  лани пшениці й
знаки людського лиха. Місцеві  мешканці були  бідніші,  покірніші й нещасніші за
всі інші народи, що траплялися  нам на  шляху:  хоч  би де  ми  зупинялися, вони
збиралися  юрмами  навколо нас, прохаючи милостиню за  допомоги сповнених відчаю
жестів 20.

Заглиблюючись  у Східну  Європу,  мандрівники  спостерігали дедалі  безнадійніші
вбогість  і  злидні,  лихо  та  спустошення,  а  на  враженнях  Кокса  найбільше
позначалося те,  що він та інші мандрівники ніде не могли знайти зручного  місця
для ночівлі.

У   цьому  плані  його  спостереження   про   Польщу,   маловідому   англійським
мандрівникам, майже одразу стали джерелом шаблонних уявлень  про цю країну. Коли
1785 року леді  Елізабет  Крейвен  вирушила  до  Польщі, за рік після публікації
«Подорожей» Кокса,  вона  вже цитувала його:  «Про  умови, що чекали  на мене  в
дорозі,  ви  зможете  прочитати у пана  Кокса, а  я обмежуся  описом  приємніших
речей» 21. Кокс  не був таким стриманим; він не тільки писав про «ці лігва нужди
та  бруду»,  але й не раз розповідав  про них усно. Якось, уже пізніше, коли він
гостював  в  одному з  найвеличніших  польських  маєтків —  палаці Браницьких  у
Білостоці, «розмова зайшла про нашу мандрівку цією бідною і нещасною країною, де
так бракувало зручних  умов  для  ночівлі». Кокс  шокував  товариство  польських
аристократів, розповівши їм, що  він  спав  «на соломі, коли міг її  дістати», й
доброчесно  поінформував  графиню  Браницьку,   що   це  був  найкращий   спосіб
«ознайомитися з домашнім господарством селян, розділивши  з ними умови побуту  й
довіривши  їм  турботу  про наші  нужди» 22.  Незручність  була  ціною, яку  він
заплатив задля сповнення  педагогічної мети подорожі: вивчення вад Польщі й (61)
розтлумачення їх власному учневі, англійським читачам і навіть самим полякам.

Мандрівка Польщею засмутила Сеґюра, а  його перші враження від  Санкт-Петербурґа
забарвлені «подвійною меланхолією» — від вигляду Фінської затоки і  від роздумів
про  російський  деспотизм.  Кокса  опанувала  меланхолія  ще  у  Варшаві,  вона
скерувала  його  описи  цього  міста,  котре він  подав  у тій  самій формі, яку
вподобав Сеґюр.

Усе  місто   виглядало  по-меланхолійному,  демонструючи  крайнощі  багатства  і
злиднів,  розкоші і біди, якими просякнутий кожен аспект  цієї нещасної  країни.
Вулиці  просторі, але  погано  мощені;  церкви і  громадські  будівлі  великі  й
величні; численні палаци знаті розкішні, але переважна більшість хат, особливо у
передмістях, — це брудні й погано збудовані дерев’яні халупи 23.

Якщо Сеґюр рухався на  північний схід,  з  Варшави  до Санкт-Петербурґа, то Кокс
прямував  просто на  схід, до Москви, що дало йому  змогу побачити східний терен
Польщі — Велике  князівство Литовське. Гродно він описав за  тією  самою плідною
моделлю  крайнощів:   «Перемішання   злиденних  халуп,  розвалених   будинків  і
зруйнованих  палаців  із  величними брамами  — слідами їх давньої розкоші».  Він
відвідав щойно  засновану ткацьку мануфактуру і,  позаяк  його  країна  пишалася
своєю ткацькою промисловістю, поблажливо зауважив: «Ці мануфактури перебувають у
зародковому стані»24.

У  Гродно Кокс зустрівся із французьким натуралістом Жаном-Еммануелем Жилібером,
який  збирався писати  природничу  історію Литви:  про її тваринний і  рослинний
світи та мінерали.  Кокс  відзначив «зародковий стан  природничих  знань  у  цій
країні»,  що відповідало  зародковому  стану  мануфактур,  і вважав  само  собою
зрозумілим, що краще буде, коли цим займатиметься хто-небудь із Франції. У Литві
Кокс побачив зубра, тварину,  котра особливо  його зацікавила. Він згадує теорію
німецького  натураліста  Петера  Симона Палласа, який  вивчав природничу історію
Росії, про те, що «цей вид тура, раніше поширений у цілій Європі, більше не живе
на цьому континенті ніде, крім литовських  лісів, (62) деяких частин Карпатських
гір  і, можливо, на Кавказі»  25.  Іншими словами, існування  зубра вказувало на
особливість природничої історії Східної Європи, адже рідкісні види виживали лише
на окраїнах континенту.

Ще більшу увагу  привернули різноманітні людські племена Східної Європи, зокрема
Кокс занотував: «Під час нашої  подорожі Литвою неможливо  було уникнути сонмища
євреїв, яких у Польщі  взагалі безліч, але це князівство, здається,  вони обрали
за свій  осередок».  Сеґюр  теж  натрапив у Польщі  на  «всюдисущу юрбу жадібних
євреїв». Думка про те, що у Східній Європі дуже багато євреїв, добре відома у XX
столітті, найкатегоричніше втілилася  в  їх майже повному винищенні, але у XVIII
сторіччі їх ще належало там відкрити, як і саму Східну Європу. Коли Кокс приїхав
до Польщі,  він ставився до них  стримано. У Кракові він відвідав могилу «Естер,
прекрасної  єврейки»,  яка, за легендою,  була коханкою Казимира Великого  у XIV
столітті. Кокс писав про  «заняття цього надзвичайного  народу» і повідомляв, що
польські  євреї «прибрали до своїх рук усю торгівлю країни». На шляху до Варшави
Кокс заходив у їхні «хатини».  Подорожуючи на  схід від Білостока,  екіпаж Кокса
постійно опинявся  в оточенні юрб жебраків і євреїв, які  «траплялися  всюди». У
Литві їх були цілі «сонмища», мандрівники зустрічали  їх на кожному кроці: «Якщо
ви  потребуєте  перекладача, вам приведуть  єврея; коли  ви  прийдете до заїзду,
хазяїн  виявиться євреєм;  якщо вам потрібні  поштові  коні, ви дістанете  їх  у
єврея,  і  єврей  буде  вашим  кучером».  На  схід  від  Мінська,  на  території
теперішньої  Білорусі,  Кокс   сховався  від  негоди  в   стодолі,  де   «кілька
довгобородих  постатей у  чорній  одежі  розмішували  щось  у  великому  котлі».
Мандрівник епохи Просвітництва не дозволив собі «повірити у чаклунство або якісь
дрібні  забобони»,  а  «придивившись  уважніше,  ми  упізнали в них наших давніх
єврейських друзів, що готували нам і собі вечірню трапезу» 26. Зустрічаючи всюди
«сонмища» євреїв, Кокс претендував на зверхню  фамільярність у ставленні до  цих
«наших  давніх  друзів».  Його описи євреїв  ставали дедалі  бентежнішими  після
могили прекрасної Естер  у Кракові  і до моторошних фігур у чорному вбранні  під
Мінськом.  Демонструючи   власну  освіченість  при  відкиданні   забобонів,  він
одночасно (63) переконував читачів у безпросвітному невігластві Східної Європи і
тамтешніх євреїв.

Спостерігаючи  за  польським  населенням, Кокс, як  і Сеґюр,  пересвідчився,  що
Європа залишилася позаду: «Поляки  своїми рисами, звичаями, одягом  і  загальним
виглядом скидаються радше на  азіатів, ніж на європейців; предками  їхніми,  без
сумніву, були татари».  Одним із головних аргументів виявлялися зачіски поляків:
вони «голять  собі  голови, лишаючи тільки  кружок  волосся  на  маківці».  Кокс
зацитував німецького  знавця старовини,  який уважав, що  «зачіски поляків — це,
либонь, найдавніша ознака їхнього походження», зважаючи  на те, що «ще у п’ятому
сторіччі   деякі  народи,  відомі   під   іменем  скіфів,  дотримувалися  такого
звичаю» 27. Для вивчення азійських рис Східної Європи недостатньо покликатися на
татарське походження;  для Кокса, як  і для  Сеґюра, головною ознакою азійського
походження було  ототожнення з варварами класичної старовини — скіфами. В  Росії
вони, зодягнені в  овечі  шкури, ніби  зійшли з  барельєфів Траянової колони;  у
Польщі їх можна  було впізнати за зачіскою,  яка  не змінилася протягом тисячі з
гаком літ.

Зацікавлення волоссям поляків Кокс знову виявив на останніх сторінках звіту  про
свою подорож Польщею, де згадує про хворобу, нібито пов’язану з волоссям.

Перед тим як завершити  мою розповідь  про  Польщу, я маю  коротко  згадати,  що
впродовж  нашої мандрівки  цією країною ми  мимоволі звернули  увагу  на кількох
людей  зі зваляним або  зліпленим  волоссям;  цей  розлад зветься Plica Polonica
(польський ковтун). Таку назву він отримав  тому, що вважається притаманним саме
для Польщі; хоча нерідко трапляється також в Угорщині, Татарії та в деяких інших
сусідніх народів 28.

Приписуючи цю хворобу  полякам,  угорцям,  татарам  та  сусіднім  народам,  Кокс
окреслив територію,  в якій легко можна впізнати обриси Східної Європи. Фактично
вона вельми подібна до ареалу поширення зубра в Литві,  у Карпатах і на Кавказі.
Експертом із природничої історії  Литви  був француз,  експертом із старовинного
походження поляків німець, а  знавцем «польського ковтуна» був інший чужоземець,
(64) «умілий швейцарський лікар, який спозадавна мешкає в Польщі». Його трактат,
написаний  французькою  мовою, змальовує  «їдку  в’язку рідину,  що  проникала у
волосся, яке  має форму  трубки, а потім просочується або з боків волосся, або з
його кінчиків, склеюючи його — чи то  в окремі  жмутки, чи то в суцільне кубло».
Серед  симптомів: «свербіж, набрякання, висипи, виразки,  переміжна  пропасниця,
головний  біль, слабкість,  кволість,  гостець, подагра, подеколи  навіть корчі,
грець  і сказ». Коли волосся вбирає заразу,  утворюючи ковтун, симптоми минають,
але якщо поголити голову, тоді симптоми повертаються, доки нове волосся знову не
склеїться  у жмутки. «Вважається, що ця хвороба спадкова; також  доведено, що  у
гострій формі вона заразна» 29.

Передбачалося, що «польський ковтун» був хворобою спадковою та заразною, й  саме
тому  її описували  як  місцеву  хворобу  і в  географічному, і в демографічному
сенсі, властиву «сусіднім» країнам і  народам,  типову  для Східної  Європи.  Її
поширення у Польщі й Татарії не дивувало, позаяк поляки «походили від татарських
предків».  Звалювання волосся,  яке  навіть не можна  було  голити, означало, що
мандрівникові ця хвороба одразу  впадатиме у вічі. А для Кокса, який претендував
на глибоке знання витоків поляків, вона свідчила про зв’язок зі скіфським стилем
польських зачісок. Тіла поляків виказували  ознаки зарази й варварства. Зокрема,
перераховуючи причини  «польського ковтуна», Кокс особливо пов’язував цю хворобу
з відсталістю. Серед причин він згадував, по-перше, «польське повітря, нездорове
через безліч лісів і боліт», по-друге, воду —  «хоча в Польщі води і не  бракує,
простолюд зазвичай п’є ту, що  найближче —  з рік, озер і ставків» та, по-третє,
«місцевих мешканців, котрі анітрохи  не дбають про чистоту».  З усіх  цих причин
лише  перша зумовлена географічно, а друга й особливо третя покладали провину на
«нерозбірливість» і «недбалість» самих поляків. По суті ж  питання  чистоти, які
Кокс   порушує  наприкінці  оповіді   про  Польщу,   увінчувало  його  попередні
спостереження  про «нужду  та  бруд».  На  ці проблеми  звертали  увагу  й  інші
мандрівники  XVIII  століття у  зв’язку  зі  спалахами  чуми  у Південно-Східній
Європі, на  території  Османської імперії. Кокс порівнював соціальні  передумови
«польського  ковтуна»  (65) з  передумовами  появи  прокази,  яка «і досі  часто
трапляється у народів, що не  знаються на медицині й байдужі  до її поступу, але
напрочуд  рідко  з’являється  у  тих  країнах,  де  проти  неї  вжито  запобіжні
заходи» 30.  Джерелом  локалізації  «польського  ковтуна»  було  картографування
Східної Європи як царини невігластва та відсталості.




«БЛИЖЧЕ ДО ЦИВІЛІЗОВАНИХ ЧАСТИН ЄВРОПИ»


Знов-таки  через  недавні  територіальні   поділи  перетин  російсько-польського
кордону був так само географічно заплутаний, як і перетин польсько-австрійського
кордону  місяць тому.  18 серпня  «ми  перетнули  Березину,  яку  деякі  сучасні
географи помилково вважають новим  кордоном між Росією та Польщею», а два дні по
тому «в’їхали до Росії біля невеликого села під назвою Толіцин, яке до 1772 року
належало Польщі» 31.  Політичні наслідки  поділу  Польщі призвели  до розмивання
польсько-російського кордону, тому  ці  дві країни виглядали для мандрівників як
частини  одного терену,  а схожість  мов  тільки  посилювала  їхнє враження  про
єдність  цього  терену.  Перекладач Кокса не був ані поляком, ані росіянином,  а
походив  з  Богемії,  тож  автор  зробив  спеціальне  пояснення для  читача,  що
«богемська  й російська  мови  є  діалектами  склавонського говору».  Коли Кокс,
перетнувши кордон, намагався зафіксувати відмінності між Польщею та Росією,  він
зауважив,  що «найразючіший контраст — у  їхніх зачісках: росіяни замість голити
свої голови дозволяють волоссю звисати над бровами та вухами і підстригають його
на рівні шиї» 32. Ця підкреслена увага мандрівників до волосся, як у Польщі, так
і в Росії, знову  зраджувала їхнє  бажання знайти  видимі знаки  для розрізнення
чужих народів.

На шляху від  Смоленська до Москви ці знаки  переконували  Кокса  у тому, що він
рухається у напрямку  Орієнту.  Однієї ночі  вся  група  зупинилася у  «стерпній
хатині», де їхньою  «господинею була справжня азійка». Це було видно з її одягу:
«Вона була зодягнена у  синє вбрання без рукавів, що спускалося аж до щиколоток,
а  в поясі  була підперезана  червоним  паском;  на  голові у  неї  була хустка,
зав’язана  (66)  наче  тюрбан,  різнокольорові сережки  й  намисто;  її  сандалі
трималися на нозі завдяки синім шнуркам, обв’язаним також навколо щиколоток, щоб
підтримувати грубі полотняні обмотки,  що заміняли їй  панчохи».  Грубість одягу
відповідала грубості  самого  народу.  Кокс  підсумував,  що  «російські  селяни
загалом  виглядають  грубою, витривалою расою». Вони носили або «грубий вовняний
балахон»,   що  спускався   нижче   колін,  або   овечі  шкури.   Так  само   як
господиня-азійка,   вони  «замість  носити  панчохи   обмотували  ноги  смужками
полотна»,  а  їхнє взуття  було виготовлене  з бересту. Сеґюр  також  помітив на
постатях  цих «напівдикунів» Росії одяг із  овчини, але також звернув  увагу  на
сокири, прив’язані до  пасків. Для  Кокса сокири були не просто деталями вбрання
дикунів, а радше  ознаками примітивного  рівня цивілізації. Він дивувався, що ці
російські селяни  будували  свої хати,  тобто свої  халупи, «тільки  за допомоги
сокир», бо не «вміли користуватися пилками» 33.

Як  і  в Польщі, Кокс  не  змарнував  нагоди оглянути ці  халупи  зсередини, тим
більше, що  це був єдиний  варіант  для ночівлі. Подеколи  його  будили кури,  а
одного разу «компанія свиней підняла мене о четвертій  годині, хрюкаючи просто у
вухо». В тій самій кімнаті на соломі спали два  його  супутники та  їхні  слуги,
«троє довгобородих росіян у грубих полотняних штанях і сорочках», на лаві — троє
жінок, а на печі — «четверо майже голих дітей».  Пізніше Кокс навіть натякнув на
сексуальну непристойність того, що поруч  спали  «чоловіки,  жінки  і діти,  без
розрізнення  статі й  становища, часто  майже  без  одягу».  Ще він  жалівся  на
«задушливий сморід» 34.

За однаковою  формулою він  розчаровано  зауважує міста, що траплялися на шляху:
«Здалеку  всі  ці шпилі  й  куполи,  височіючи над  деревами,  котрі  приховують
прилеглі до цих споруд халупи, змушують мандрівника, незнайомого з цією країною,
сподіватися на появу  великого  міста;  замість  цього  він  бачить  лише  купку
дерев’яних хатин» 35. Цей опис відкрито відтворює ідею крайнощів, цього разу між
величними церковними шпилями й куполами, з одного  боку,  і вбогими хатинами,  з
іншого.  Проте за допомоги цікавого  виверту Кокс  робить цей контраст  джерелом
обману й облуди. В описі 1778 року вражає, наскільки точно він  провіщає леґенду
про  (67)  облуду «потьомкінських  сіл»,  пов’язаних із поїздкою  Катерини II до
Криму  в 1787  році.  Кокс  застосовує  формулу  облудної розкоші  та  зраджених
сподівань навіть до самої Москви.

Москва  повідомила про своє наближення за шість  миль з’явою якихось шпилів,  що
височіли  на самому кінці широкої лісової просіки;  дві чи  три милі  потому  ми
виїхали  на  пагорб, з  якого  перед  нашими  очима  відкрився  чудовий  краєвид
величезного міста. Воно простяглося у  формі велетенського півмісяця; незліченні
церкви, вежі,  позолочені шпилі й  куполи,  білі,  зелені  та  червоні  будівлі,
виблискуючи на сонці,  утворювали розкішне  видовище, з яким дивно контрастували
вкраплення дерев’яних халуп 36.

Попри  величезні  розміри  Москви,  попри  велетенський простір,  на  який  вона
простяглася,   тільки-но  мандрівник  відводив  вражений  погляд  від  блискучих
позолочених шпилів,  він зауважував  дерев’яні халупи й  усвідомлював, що навіть
Москва була  своєрідним «потьомкінським селом», містом облудних ілюзій. Кокс був
«цілковито  приголомшений неосяжністю й розмаїтістю Москви», позаяк  він «уперше
бачив  настільки  безладне,  настільки  незвичне,   виняткове  й  таке  сповнене
крайнощів місто». Часом ці крайнощі взагалі робили Москву не  схожою  на  місто,
«адже місцями  це величезне поселення скидається на покинутий пустир, місцями на
багатолюдне місто; місцями — на злиденне село, місцями на величну столицю» 37. В
цьому  й далася взнаки  влада  мандрівника над  об’єктом  його  спостережень: за
власною  волею Москва для Кокса могла перетворитися на «злиденне село». На думку
Кокса, ці московські крайнощі  були лише проявом  глибшої розбіжності, яку можна
було описати за  допомоги ідеї Східної Європи: «Москву багато хто вважає містом,
збудованим  за  азійським зразком, але  поступово  вона  набуває  дедалі  більше
європейських   рис,  демонструючи  строкату   суміш  сумбурної  архітектури» 38.
Відкриття Східної  Європи можна подати як відновлення претензій на цю територію,
під  час  якого  щораз  більше  уваги   приділяли  країнам,  що  ставали  дедалі
європейськішими.  Сумбурність  і   строкатість   як   естетичні   поняття  вдало
доповнювали  загальний  словник  крайнощів  і  суперечностей:  аби  пересуватися
містом, Кокс  та його  (68) супутники найняли екіпаж, запряжений «шістьма кіньми
різної  масти».  Кучер  вирізнявся  «довгою  бородою  та  овчинним  кожухом»,  а
форейтори носили «грубий вовняний  одяг».  Вони возили з  собою багато сіна, щоб
годувати  коней,  тільки-но  екіпаж зупинявся,  а  «самі  спілкувалися з  іншими
кучерами  й  форейторами,  котрі  так само,  як  і їхня  худоба, тамували  голод
заздалегідь приготованою їжею, при цьому  мало церемонячись».  Поки  кучери  їли
поруч із  кіньми,  сам  Кокс  відвідував палаци,  зведені  «у  стилі  справжньої
азійської розкоші» й, що найважливіше, побудовані самою тільки сокирою: «…Більша
частина деревини,  використана для зведення цих просторих споруд, була оброблена
сокирою.  Хоча я  часто спостерігав за роботою теслі,  я жодного разу не бачив у
них в руках  пилки» 39.  Хоч  би куди  Кокс  глянув,  він усюди бачив характерні
східноєвропейські  зміщення:  Азія  проступала  у  стилі  палаців, а  методи  їх
будівництва нагадували про інші, доісторичні часи. Кучер з бородою і в овчинному
кожусі та тесля із сокирою цілком відповідали російсько-скіфському прототипу, що
його описав Сеґюр.

У Москві  Коксу  навіть  не  довелося викликати в уяві образи скіфів,  адже  там
траплялися справжні  й  цілком  сучасні  мешканці  віддалених провінцій імперії,
вихідці  з самого пограниччя континенту — з Уральських  гір та Кавказу. Під  час
обіду у графа Олексія Орлова, адмірала Катерини, Кокс у захваті розглядав почет,
що юрмився навколо Орлова:

У  почті був вірменин,  що недавно  прибув із Кавказьких гір і, за звичаєм своєї
країни,  мешкав  у  повстяному  наметі в  саду. Його  одяг  складався з  довгого
просторого жупана, підперезаного  паском, широких штанів  і  чобіт.  Волосся він
стриг на татарський манер — кружком, а зі зброї мав кинджал і лук  з рогу дикого
бика  з тятивою із жил того самого  звіра. Він  був  надзвичайно відданий своєму
господареві; коли його приставили до господаря, він добровільно склав присягу на
вірність і зі  справжнім східним  перебільшенням обіцяв битися  з усіма ворогами
графа,  запропонувавши  на доказ  своєї щирості відсікти власні  вуха; він також
побажав,  аби  всі хвороби, що  загрожуватимуть  його  господареві, перейшли  на
нього… Він станцював  калмицький  танець, напружуючи кожен  м’яз і  звиваючися й
вигинаючися (69) всім тілом, не сходячи з місця. Він запросив  нас до саду, де з
великим задоволенням  показав свій намет і  свою зброю, й випустив кілька стріл,
що піднялися на неймовірну  висоту. Ми  були вражені,  наскільки характер  цього
вірменина зберіг свою  природну  невимушеність; він  здавався  дикуном,  що лише
ступив на шлях цивілізування 40.

Це був  найкрайніший зразок Східної  Європи в географічному  й  антропологічному
сенсі,  на який, утім, мандрівник міг натрапити вже  в саду московського палацу.
Схоже,  вся  штучність цієї  ситуації  не  могла  похитнути  інтересу  Кокса  до
«природної невимушеності»  вірменина.  Його  образ трохи  скидається  на  образи
американських індіанців — намет, лук з рогу і жил бика, — але калмицький танок і
татарська зачіска,  поза  сумнівом, розміщували вірменина  на  просторах Східної
Європи.  Підстрижене  кружком волосся,  як ми  пам’ятаємо,  слугувало  для Кокса
ланкою між Польщею й  Татарією. Приписавши вірменину «східні перебільшення», він
сам  послуговувався  мовою  західної поблажливості,  зводячи  концепцію  Східної
Європи до постаті «дикуна, що лише ступив на шлях цивілізування».

Мандрівник, який  відкривав  Східну Європу, справді  міг  у ході своєї  подорожі
спостерігати за тим, як дикуни «ступали на шлях цивілізування». Спостерігати він
міг  не лише на прикладі поодиноких дикунів, а й  споглядаючи  найширшу панораму
суспільства та  природи. У вересні  Кокс  вирушив з  Москви до Санкт-Петербурґа,
прямуючи на північний захід. Він минав пастухів, що «одягом і манерами скидалися
на кочові орди татар». Він заходив до хат, де люди падали долілиць перед іконами
«святих,  невправно  нашкрябаних на  дереві,  що  більше нагадували  калмицького
ідола,  ніж людську  голову». Іноді мешканці падали долілиць навіть перед Коксом
та його  супутниками, яких  часто  «приголомшував цей прояв  східної пошани» 41.
Саме  ці  калмицькі  й   татарські  образи,  що   зустрічалися   на   шляху   до
Санкт-Петербурґа  і  нагадували  про   вірменина  в  Москві,  перетворювали   на
нісенітницю будь-які спроби подорожніх географічно точно означити свої враження.
Так  само, як  згадки  про давніх  скіфів  і сарматів  ламали  конвенції  часу й
історії, порівняння з татарами (70) і калмиками суперечили географії, породжуючи
невпорядкований  антропологічний  простір,  населений  недбало   класифікованими
примітивними народами.

Місцевість,  яку  минали  мандрівники,  «подекуди була суцільним багновищем»,  а
дорога часто зникала, тож «рух екіпажа перетворився на неперервну тряску». Росія
не витримала  найпростішого  тесту  на цивілізованість,  тесту  колесом: «Погані
дороги зламали наше нове колесо, зроблене абияк і вже потріскане; ми зупинилися,
щоби його полагодити. Втім, ремонт виявився так само ненадійним, позаяк невдовзі
воно знову зламалося». Такі «технічні» проблеми перетворювали мандрівку з Москви
до  Петербурґа на «видимий» поступ від варварства до  цивілізації, показуючи, що
очікує на російських  селян  із сокирами  й  вірменського дикуна з його луком із
бичачого рогу.

Відсталість  російських  селян  у  галузі  технічних  умінь  порівняно  з іншими
європейськими  народами  помітить  навіть  невтаємничений   спостерігач.   Мірою
наближення до  Петербурґа, ближче  до цивілізованих частин Європи,  села ставали
дедалі ліпше облаштовані різними  побутовими  зручностями, селяни краще володіли
технічними  уміннями.  (…| Дерево рідше  обтісувалося  сокирою,  і  нам  частіше
траплялися  ями для  пиляння колод на дошки, які ми  спочатку вважали  небаченою
рідкістю; хати ставали просторішими і зручнішими, з більшими вікнами й димарями;
меблів також було більше. (…) Втім, цей поступ до  цивілізації дуже незначний, і
ми зауважили чимало прикладів найгрубішого варварства 42.

Наявність  меблів і використання  сокир були важливими сигналами,  позаяк робили
рівень   цивілізованості  безпосередньо  видимим   навіть  для  «невтаємниченого
спостерігача».  Сеґюр  у  самому  Санкт-Петербурзі  виявив,  що «зовнішні  форми
європейської цивілізації» приховували непомітні на поверхні залишки  варварства.
Проте  Кокс  ще на шляху до Петербурґа побачив  навіть  на  поверхні «найгрубіше
варварство».  По  суті, у своїх спостереженнях він неявно уклав шкалу  відносної
цивілізованості,  схему  розвитку  від  найгрубішого   варварства  до  звичайної
відсталості, яка помалу наближалася (71) й уподібнювалася до самої  цивілізації.
Російське  «просування до цивілізації» відображалося у «просуванні» самого Кокса
до  Петербурґа, подорожі  на північний захід.  Рівень цивілізації  у  Росії  він
вимірював  за  рівнем  «інших європейських  народів», що  заселяли «цивілізовані
частини  Європи». Отже, свідомість Просвітництва містила в  собі карту поширення
цивілізації в Європі.

Новгород одразу  викликав у  мандрівника  великі  сподівання,  бо  «з  невеликої
відстані це  місто  було  захопливим  видовищем».  Але  він  виявився  ще  одним
потьомкінським  селом, де  «наші  сподівання  зовсім  не  виправдалися», і  Кокс
відреаґував на це так, як у Кракові та Варшаві:  «Жодне інше місце не сповнювало
мене  такими сумними роздумами про колишню велич». У Новгороді Кокс був змушений
висісти з остаточно поламаного екіпажа й подорожувати до Петербурґа у російській
будці,  кибитці,  котра виявилася надзвичайно  незручною. «Місцевість,  якою  ми
їхали,  не годилася,  щоб  привернути нашу увагу  і  тим  самим  полегшити  наші
страждання», —  писав  Кокс.  Вони  їхали  «безпросвітною  дорогою»,  що тяглася
«похмурим і  одноманітним» лісом. Потім він «зненацька» побачив оброблену землю,
«хати, які пожвавлювали краєвид», а дорогу вже можна було порівнювати «з кращими
трактами  Англії». І ось  у кінці зеленої  алеї відкрилася «панорама Петербурґа,
наша  омріяна  мета  і  завершення  наших   надривів» 43.  Пункт  призначення  —
цивілізація — з’явився на обрії.

У  своїх  роздумах  про Санкт-Петербурґ  Кокс  одразу звертається  до  теми його
недавнього заснування:  «Прогулюючися  столицею, я дивувався,  що ще  на початку
цього  століття на  місці,  де тепер стоїть  Петербурґ, було багновище й  кілька
рибальських халуп». Перенесення столиці з Москви  до Петербурґа за наказом Петра
уподібнювалося в очах  Кокса до власної щойно здійсненої мандрівки.  Цар прагнув
«внутрішньо  покращити»  Росію,  «наближаючи столицю  до цивілізованіших  частин
Європи», аби «реалізувати  свій план  цивілізування  своїх підданців» 44.  Отже,
мандрівник  мав змогу спостерігати за поступом не лише окремого  «дикуна», але й
усієї Росії. Проте поступ цивілізації міг  зупинитися: «Якщо двір повернеться до
Москви й послабить зв’язки (72)








Interior d’une habitation  Russe pendant la nuit, «Внутрішній вигляд російського
помешкання     вночі»,     з     Chappe     d’Auteroche,_Voyage_en_Siberie;_Jmt.
par_ordre_du_Roi_en_1761;_contenant_les_moeurs,_les_usages_des_Russes,_Paris,
1768, vol. І. Мандрівники  бачать  ознаки відсталості  як у зовнішньому  вигляді
«хат»,  чи «халуп»,  так і у внутрішніх сценах  домашнього  життя  Кокс у  Росії
скаржився на  «задушливий  сморід»  і на те,  що поруч спали «чоловіки, жінки  і
діти, без  розрізнення  статі  й становища,  часто майже  без одягу»  (З дозволу
Гатонської бібліотеки Гарвардського університету.) (73)


з європейськими  державами до  того,  як відбудеться  значна зміна манер народу,
тоді Росія швидко повернеться до початкового  варварства». Цивілізація, яку Кокс
пов’язував  із  географічним  вектором,  могла,  на  його  думку,  рухатися й  у
зворотному  напрямку.  Зокрема,  Санкт-Петербурґ  розміщувався  в   топографічно
ненадійному місці, на «багновищі», у «низькій і заболоченій місцевості», де йому
«загрожували повені», навіть «цілковите затоплення» 45.

Натоді будинки у  Санкт-Петербурзі  були  обставлені, на думку  Кокса, «так само
вишукано, як і  в Парижі чи Лондоні». Він бачив панн, що носили «високі  зачіски
за паризькою чи лондонською модою  зими 1778  року».  Для  Кокса зовнішні прояви
цивілізованості, як  і  відсталості  й  варварства,  знову  зводилися  до  стилю
зачісок, а  Санкт-Петербурґ ще  мав витримати  порівняння  з двома європейськими
столицями. Однак при дворі Кокс спромігся виявити «сліди  азійської помпезності,
поєднані  з  європейською  витонченістю» 46. Зрештою, Кокс  перебував  у Східній
Європі.

Цей  факт  був ще  очевиднішим,  коли він  переводив  погляд з  аристократії  та
придворних на «простолюд за роботою». Він був вражений тим, що вони, «здавалося,
не відчували морозу», навіть якщо «їхні бороди  вкривалися памороззю». Схоже, що
їхні овечі кожухи чудово  захищали  від холодної погоди, а голі  шиї були «добре
захищені бородою». Його  здивувало,  що  жінки прали білизну в Неві,  прорубуючи
«сокирами» ополонки. Овчинні кожухи, бороди  й сокири довершували  картину. Кокс
бачив кучерів і слуг, що чекали на морозі своїх господарів, розпалюючи  багаття,
аби не замерзнути. Ця сцена постала перед  ним наче витвір митця: «Я зацікавлено
спостерігав за мальовничими групками довгобородих росіян  у  азійському вбранні,
що зібралися навколо багаття» 47.

Причиною  мальовничості частково  було  вбрання,  яке  Кокс  також  зауважив  на
придворних  маскарадах.  Там «місцеві  жителі низького  походження  з’явилися  у
вбранні своєї  провінції», влаштувавши в такий спосіб «виставу тих костюмів,  що
їх тоді  носили  різні  мешканці  Російської  імперії».  Він  спостерігав  «таке
розмаїття строкатих  постатей, якого ніколи не вигадала б найбурхливіша фантазія
на маскарадах в  інших країнах». У Москві, що лежала між Азією  (74) та Європою,
відчуття  «розмаїтості»  створювала  «сумбурна архітектура». У  Санкт-Петербурзі
«розмаїтість» досягалася завдяки одягові, і це наштовхувало Кокса на  думку  про
Східну Європу як про дещо, чого «ніколи  не вигадала б найбурхливіша фантазія на
маскарадах в інших країнах», — мабуть, в Англії  та Франції. Східна Європа могла
бути  чимось  фантастичним  або  кумедним,  проте,  що найголовніше,  вона  була
«винайдена»,  і честь цього винаходу належала  Європі Західній. Її мальовничість
не  обмежувалася архітектурою й  костюмами, а стосувалася раси  тамтешніх людей.
Тут  також  панувала  «строкатість»: «Мандрівник, відвідуючи  будинки російської
знаті, буде вражений розмаїттям кольору шкіри і рис обличчя їхніх слуг і почту —
тут  є  росіяни, фіни, саами,  грузини, черкеси, поляки, татари  та калмики» 48.
Відтак мандрівник відкривав Східну Європу не лише в етнографічних  деталях одягу
й зачісок, але  також у расових відмінностях рис обличчя й кольору шкіри. Навіть
у  Санкт-Петербурзі, ближче  до  «цивілізованих частин Європи», варто  було лише
перевести погляд  з модних панн на їхніх  слуг, аби  збагнути, що Східна  Європа
була строкатим натовпом примітивних народів.




«МІСЦЯ, ДЛЯ НАС ГЕТЬ НЕВІДОМІ»


16 січня 1717 року леді  Мері  Уортлі Монтеґю,  збираючись вирушити  з  Відня до
Константинополя, де її чоловік  був  англійським  послом,  схвильовано писала до
своєї сестри:  «Я тепер,  люба сестро,  прощаюся з тобою — надовго, а з Віднем —
назавжди,  вирушаючи завтра у Подорож через Угорщину, незважаючи на надзвичайний
Холод і  глибокий сніг, що можуть похитнути куди більшу Відвагу, ніж моя». Тяжкі
переживання  цього  епістолярного прощання, навіть  попри  довільну  орфографію,
підкреслювали   важливість  кордону,   що  його  вона  збиралася  перетнути,   й
необхідність «прощання»,  адже вона опиниться на території, де навіть можливість
листуватися була непевна. Від’їзд леді Мері з Відня до Угорщини на початку XVIII
століття,  супроводжуваний драматичною пишномовністю, нагадував від’їзд Сеґюра з
Берліна  до Польщі наприкінці  того самого (75) сторіччя. Вона також відмовилася
від  найзручнішого  шляху  морем  з  Англії  до  Константинополя  й  сказала, що
попрощалася з Віднем  назавжди, адже не планувала  повертатися суходолом, навіть
на  запрошення  австрійського  імператора  й  імператриці:  «їхні  імператорські
величності  запросили мене на зворотному шляху  відвідати Відень, але я навіть і
не  думаю  знову  так  знесилювати себе».  Насправді  ця  втома від  виснажливої
подорожі  їй тільки уявлялася, бо  вона в  неї  ще навіть не  вирушала. У  XVIII
столітті  мандрівка на схід  від Відня,  як  і  на  схід від Берліна,  викликала
острах. «Прощавай, люба сестро, — писала вона, — якщо я переживу цю Подорож,  ти
знову  одержиш  звістку  від  мене». Особливо леді  Мері переймалася думкою  про
«втому, від  якої страждатиме  моє бідне дитя», адже  вона  мала  їхати разом із
сином, якому ще не виповнилося чотирьох років 49.

Побоювання леді Мері  не  можна приписувати віддаленості від Англії чи особливій
тендітності  англійських аристократок,  позаяк  такі  самі побоювання  ще більше
ширилися поміж самими  віденцями, для яких сприйняття Східної Європи наче якоїсь
прірви загострювала  географічна  близькість Угорщини.  «Пані, з  котрими  я тут
познайомилася,  так добре  ставляться  до  мене,  що,  зустрічаючи мене,  щоразу
плачуть, адже я  твердо  зважилася  здійснити цю подорож», писала вона.  «Кожен,
кого я  бачила,  лякає мене  якимись  новими труднощами». Навіть  принц  Євгеній
Савойський, що здійснив свої воєнні подвиги саме в  тих землях, якими мала їхати
леді Мері,  попереджав  її  про  «пустельні рівнини,  вкриті  снігом,  де  холод
настільки жорстокий, що вже убив багатьох».  Вона погодилася, що  він має рацію:
«Визнаю, ці жахливі речі справили на мене дуже глибоке  враження, бо я думаю, що
він каже правду, адже ніхто краще за нього про це не знає». Саме завдяки воєнним
перемогам   Євгенія   Савойського  Габсбурґи  звільнили  Угорщину  з-під   влади
Османської  імперії, а 1717 року він знову керував кампанією  проти  турків,  що
завершиться його найбільшим тріумфом — узяттям Белґрада. Леді Мері стверджувала,
що повірила його  попередженням, але  в  її  листі з Відня  до  Александра  Попа
глузувала над «страхами» перед Східною Європою: (76)

Я думаю, що маю назавжди попрощатися зі своїми друзями з такою урочистістю, наче
збираюся  на штурм фортеці, принаймні якщо  вірити в  усі ті Страхіття, про  які
мені  тут розповідають.  (…) Мене  лякають,  що  я  замерзну,  потону  в снігах,
потраплю в полон до татар, що  спустошують ту частину Угорщини,  якою маю їхати.
Правда,  у  нас буде численний конвой, тож, можливо, я матиму нагоду розважитися
новим  видовищем,  опинившися  посеред  поля  битви. Лише  Провидіння  знає,  як
скінчаться  мої  Пригоди,  й  коли  вони  скінчаться  комічно,  ви  ще  про  них
почуєте 50.

Уявлення леді Мері про переміщених на шлях до Константинополя татар, яких згодом
Кокс догледить на шляху до Санкт-Петербурґа, доводить помислену єдність  Східної
Європи в свідомості мандрівників. У XVIII  столітті слово «Татарія» відсилало до
невизначеного, величезного географічного простору  від Криму до Сибіру.  Дехто з
мандрівників справді  там  побував,  але  сама назва татарського народу додавала
присмак  чогось  варварського  до   мандрівок  значно  розлогішою  й  аморфнішою
територією.  Татари  були  невід’ємною  частиною  досвіду кожного  мандрівника у
Східній Європі.

Для  леді  Мері відвідання Східної Європи скидалося на  участь  у  війні,  штурм
фортеці, адже землі, якими вона збиралася мандрувати, справді були зоною воєнних
дій.  Утім, вона  не могла настільки  серйозно  сприйняти  страхіття війни,  аби
відмовитися  від  нагоди  «розважитися  новим  видовищем»  і  передовсім пошуком
«Пригод», чий передбачуваний результат залишався непевним:  чи то трагічним,  чи
то комічним.  У XVIII столітті таке ставлення  до  Східної Європи,  краю пригод,
землі, що  лежала поза маршрутом  традиційної  європейської «великої  подорожі»,
стало типовим для мандрівників.  У листі  до Попа  від 16  січня  1717 року леді
Мері, здається, вже очікувала на комічну розв’язку; коли її «Листи з  турецького
посольства»  було  опубліковано  1763  року, за рік після  її смерті, драматична
напруга  цілого епістолярного циклу мала  вже  суто літературний характер.  Леді
Мері  писала до своєї  сестри 30 січня з Петерварадина, де  торік принц  Євгеній
Савойський здобув визначну перемогу:  «Нарешті, люба  сестро,  я  безпечно  й  у
доброму здоров’ї дісталася  з усією родиною до  Петерварадина,  (77)  лише трохи
постраждавши  від  суворої Пори року (від  якої нас надійно  захищали Хутра), і,
виславши попереду  слуг, знайшла настільки  добру  Ночівлю, що  ледве не сміюся,
згадуючи всі ті страхіття, що мені обіцяли під час цієї Подорожі» 51. Це вже був
тріумф  західноєвропейського почуття  гумору,  що  наставав  слідом  за тріумфом
переможних військ  Євгенія Савойського.  Такий самий жарт  переповів століття по
тому, 1839 року, Джон Паджет, публікуючи  свої  подорожні нотатки про  Угорщину,
так  само натякаючи  на комізм  ситуації: «Читач, звісно, сміятиметься  разом зі
мною, якщо я переловім йому бодай половину  дурниць, що  їх розповіли мені добрі
віденці  про  країну, куди ми  вже вирушали. Немає доріг!  Немає заїздів! Ніякої
поліції!»  Паджет  належно  озброївся,  перш  ніж  їхати,  але  не  мав  «нагоди
підстрелити щось більше за куріпку або зайця» 52.

За  цими жартами стояло відчуття  обізнаності й опанування, яке робило  Угорщину
безпечною.  Від жартів леді  Мері  перейшла  до  повчання, повідомляючи про свій
щоденний  маршрут  через  «Країну, геть  невідому тобі і яку самі  угорці  ще не
повністю обходили». Цей типовий намір  —  пізнати Східну Європу краще навіть  за
тих, хто населяє її, — пронизував усе знання XVIII сторіччя про цей реґіон. Леді
Мері описувала  свою подорож «найкращими рівнинами світу, такими пласкими,  ніби
вимощеними,  й напрочуд родючими, але здебільшого  безлюдними  й  необробленими,
спустошеними тривалою  війною між султаном  та  імператором»,  а також недавніми
габсбурзькими гоніннями на протестантів. В уяві леді Мері Угорщину  спустошували
і Габсбурґи,  і  турки: англійський  протестантизм  мандрівниці не  дозволяв  їй
однозначно стати  на бік католицького  завоювання,  відтак вона уявляла Угорщину
країною, затисненою  між  Європою та  Орієнтом. Її власна емоційна реакція  була
подібна до  Коксової у  Варшаві  і Сеґюрової у  Санкт-Петербурзі:  «Немає нічого
сумнішого за  мандрівку  Угорщиною, коли  згадуєш  про колишнє процвітання цього
королівства і бачиш такий шляхетний край  майже незаселеним» 53.  Вона  не  лише
знайшла відповідне емоційне пояснення, а й  типовий для XVIII століття погляд на
економіку Східної  Європи,  краю родючого,  але  необроблюваного й незаселеного.
(78)

Угорські міста, на думку леді Мері, були «доволі підупалі», а місцевість навколо
«настільки  поросла лісом, і її так  рідко навідують,  що  ми бачили  неймовірну
кількість дичини». Це означало, що харчів «буде удосталь», укупі  з вепрятиною й
олениною. Що  ж до  нечисленних  мешканців Угорщини,  то «їхній дуже примітивний
одяг складався зі звичайної  овчини,  висушеної на  сонці,  капелюха  і чобіт  з
того-таки матеріалу».  Смушок  відтак  став тією  особливою прикметою,  за  якою
мандрівники  впізнавали  східноєвропейських  селян,  і  леді Мері  для контрасту
описує  знатну   угорську  даму  «в  пурпуровій  оксамитовій  накидці,  підбитій
соболями» 54.

Леді Мері показали поле битви під Могачем, де 1526 року після перемоги Сулеймана
I більша частина Угорщини стала  провінцією Османської імперії; після того  вона
відвідала «карловицькі поля, де принц Євгеній здобув останню велику Перемогу над
турками».  Вона споглядала «сліди Славетного  кривавого дня» — «Черепи й Кістяки
непохованих Людей,  Коней  і Верблюдів»,  і «не могла дивитися без жаху  на таку
силу-силенну  пошматованих   людських  тіл»,  не  відчуваючи   «Несправедливості
війни» 55. Свідомість мандрівника Угорщиною була вплетена в недавнє відвоювання,
навіть  коли,  як у  випадку леді  Мері,  страхіття  війни переважували  радість
перемоги. Аби  відкрити й пізнати Східну Європу,  турецький  кордон у свідомості
сучасників  мав відсунутися  на  схід.  Англійський лікар Едвард Браун мандрував
Угорщиною 1669  року, за півстоліття до леді Мері, й у своїй «короткій розповіді
про Мандри Угорщиною, Сервією, Болгарією  (тощо)», виданій  1763 року в Лондоні,
він називає Угорщину місцем «найдальшого вторгнення» османів «до західних частин
Європи».  Якщо Західна Європа  в  цьому  випадку  згадувалася безпосередньо,  то
Східна  залишалася  чимось  невизначеним   і   незрозумілим.  Браун  знав,   що,
перетинаючи кордони Угорщини, «людина  залишає наш  світ… і доки не потрапить до
Буди,  наче  перебуває  в іншій  частині  світу, зовсім  не  схожій  на  західні
країни» 56. Наприкінці XVII сторіччя Угорщина стала брамою до Східної Європи, де
ідея  завоювання  й виправлення кривд  була  напрочуд яскравою, майже  так  само
зримою, як розкидані черепи та кістяки. Найважливішим ідеологічним унеском XVIII
сторіччя була інтерпретація (79) цієї ідеї не  мовою відмінностей між  ісламом і
християнством, а мовою відмінностей між відсталістю й просвіченою цивілізацією.

Леді Мері відвідала  Белґрад  лише за  шість місяців  перед  тим, як  його взяли
війська принца  Євгенія 1717 року. Це,  мабуть, був його найбільший тріумф,  але
він затримався ненадовго,  позаяк уже через двадцять років, 1739-го, місто знову
перейшло під  владу Османів. Перемога 1717 року і навіть поразка  1739 року були
важливими  для  утвердження  уявлення   про  Белґрад   і  Сербію  загалом  серед
європейського загалу як про відлучувану частину османських володінь, розташовану
в  тій самій  прикордонній зоні,  до  якої  належала  й  Угорщина,  тобто  —  на
пограниччі Європи. В  1717 році Белґрад, однозначно, був для леді Мері Орієнтом,
адже тут відбулася її найцікавіша зустріч  із Ахмет-беєм, який «розтлумачив мені
багато уривків арабської поезії», про що вона в захваті писала Попові. Її вразив
опис кохання у цих віршах: «Вони мені так подобаються, що  варто було б, либонь,
вивчити арабську, якби я лишилася тут на кілька місяців» 57. У 1717 році Белґрад
міг  видатися  відповідним  місцем  для вивчення  арабської.  Хоча леді  Мері  і
доводилося зустрічати під час подорожі  сербів, вони для неї не асоціювались ані
з Белґрадом, ані навіть із  Сербією. Вона називала їх «расками», від імені Раски
— роду, що передував середньовічній сербській  державі.  Ця  позірно  безневинна
проекція з минулого означала те саме, що й надибування ознак скіфів  і  сарматів
на  інших теренах  Східної  Європи.  І, звісно, коли  леді  Мері вперше побачила
расків у Будапешті, вони жили «в маленьких Хатах, чи, радше, хатинах», що більше
скидалися  на  «солом’яні Намети дивної конструкції» й  мали  «одну кімнатку під
землею і другу  на  поверхні». В неї  були своєрідні уявлення про Сербію  — «всі
знають,  що  у  дрімучих  Лісах Сервії  переховуються  розбійники»,  але вона не
ототожнювала расків із  цією землею або цими  розбійниками. Леді Мері повідомила
Попові, що раски — це «раса Істот, вельми численних  в Угорщині», вони схожі  на
«бродячих  циган»,  сповідують православну  релігію  і  живуть  «у  неймовірному
Невігластві» 58.

Як і  досвід  перебування  у  Белґраді  та знайомство  з  арабською  поезією  не
пов’язувалися у свідомості леді Мері з  (80) нотатками про сербів, так і зупинка
у Софії  не мала нічого спільного з болгарами.  Її великі пригоди у  Софії  були
суто  східні: відвідини турецьких лазень, де  її «страшенно  люб’язно»  зустріли
чистою англійською мовою пані, «попросту кажучи, зовсім голі».  Вона відмовилася
від запрошення роздягнутися, але запропонувала цю  ситуацію — «безліч прекрасних
оголених жінок у  різних  позах»  —  як  тему для  англійських художників. У XIX
столітті,  працюючи  над своєю  «Турецькою лазнею», француз Жан  Енґр виписав це
місце з  французького  перекладу «Листів із турецького посольства». «Болгарських
селян» леді Мері зобразила значно менш привабливо: «Їхні хати — всього-на-всього
маленькі  халупи  з  глини, обпаленої  сонцем».  Коли  пані в софійських  лазнях
вражали «сліпучо-білою  шкірою», то болгарські селянки носили «рясне різнобарвне
скляне намисто» й хоча «не були потворними, мали ясно-брунатний колір шкіри» 59.
У  Болгарії леді Мері, так само як  Кокс у Санкт-Петербурзі, порушує питання про
колір шкіри. В її очах ясно-брунатною шкірою вирізнялися не орієнтальні турки, а
саме народи, які населяли Східну Європу.

Першого квітня  леді Мері сповістила про своє прибуття до Адріанополя, сучасного
Едірне,  «побувавши в усіх європейських володіннях  турків», і виявила,  що «все
бачене нове для мене, кожен день подібний до нового епізоду якоїсь опери».  Вона
цікавилася звістками  про «те,  що  відбувається на вашому боці земної кулі».  В
іншому листі вона  писала:  «Я тепер потрапила до нового світу, де все, що бачу,
здається мені  зміною  декорацій».  Вона  хвалилася  перед принцесою  Уельською:
«Тепер я завершила мандрівку, на яку не  наважувався жоден християнин  від часів
грецьких  імператорів, і  я не  жалітимусь на труднощі, коли вони дозволять мені
розважити  Вашу  Королівську  Величність  розповіддю  про  місця,  для нас  геть
невідомі» 60.  Адріанополь,  тимчасова резиденція султана, у  150 милях на захід
від  Константинополя,  здавався  їй  Орієнтом.  Проте  сама  мандрівка,   з   її
перемінливим  довкіллям, невідомими місцями, оперними алюзіями й наближенням  до
нового світу, пролягала Східною Європою.

В Адріанополі  леді  Мері  могла  нарешті вдягнути  східний костюм  і  відвідати
східний базар та  велику мечеть, захоплюючись красою турецьких панн, оголосивши,
що (81) «вже досить  добре  вивчила  Схід» 61.  Отож  вона  відчула  Схід  ще не
діставшись  Константинополя у  Белґраді,  Софії та Адріанополі; а Східна  Європа
потрапляла  у поле її зору лише  випадково, у вигляді брудних  хатин  і жінок із
ясно-брунатним кольором шкіри. Впродовж XVIII сторіччя акценти змінилися: народи
Східної Європи  опинились  у  центрі  уваги разом із політичною  ідеєю  вигнання
турків із Європи. І вже наприкінці XIX  століття шлях леді  Мері  став маршрутом
«Східного експреса», що прямував не _через_Схід, а _на_Схід, до Константинополя.
Там,  де  леді  Мері  насолоджувалася   османською  гостинністю,   Аґата  Крісті
прямуватиме  на Схід і назад, не покидаючи звичного затишку французького вагона.
Натоді Східна  Європа  буде відкрита, вивчена, відстояна і навіть визволена, але
подорожні й далі волітимуть дивитися на неї з вікна.




«БІЛЬША АБО МЕНША ЦИВІЛІЗОВАНІСТЬ»


У   XVIII  столітті   мандрівники   відкривали  Східну   Європу  на   шляху   до
Константинополя  й  на шляху  до Санкт-Петербурґа. У 1770-х Жан-Луї Карра, ще не
революціонер, а просто  один з багатьох  мандрівників, назвав Константинополь  і
Санкт-Петербурґ двома  «краями», розташованими на орбіті  Європи: «Побувавши  на
краю Європи, я побачив на орбіті континенту тільки два міста — Константинополь і
Санкт-Петербурґ, з якими  Франція мала певні економічні й політичні  відносини».
Це були два великі  пункти  призначення,  столиця Орієнту і столиця Півночі, але
дорогою мандрівники неминуче оглядали  інші землі й народи.  Леді Мері 1717 року
також звернула на них увагу, ані на  хвилину не  сумніваючись,  що  її адресатам
будуть цікавими  місця, «для нас геть  невідомі». Однак  щоб найповніше  охопити
погляд  європейців XVIII  століття на Східну Європу, слід звернути увагу на твір
під  назвою «Подорож до Константинополя» маркіза  Шарля-Марі  де Салаберрі, який
мандрував узимку 1790–1791 року й опублікував свої нотатки у  Парижі 1799  року.
Салаберрі був молодшим сучасником  Сеґюра: у  віці  двадцяти  чотирьох років він
виїхав із революційного Парижа  на схід, у  вигнання.  Його  батько  залишився у
Франції  й загинув  (82)  на  ґільйотині  за  часів якобінського терору,  а  сам
Шарль-Марі  згодом   повернувся  на   батьківщину   й   воював   під   знаменами
контрреволюції  у  Вандеї.  Видання  «Подорожі  до  Константинополя»  1799  року
промовисто збіглося з єгипетським походом Наполеона проти Османської імперії, ще
раз засвідчуючи зв’язок  між  мандрами й завоюванням. Салаберрі, зрештою, не був
бонапартистом  і повернувся до  публічного життя аж після  реставрації Бурбонів,
коли став членом  палати депутатів, «крайній серед  крайніх», вимагаючи смертної
кари  навіть за  зберігання революційного  триколору 62. Сеґюр мандрував Східною
Європою як посол старого режиму, певний своєї зверхності щодо відсталих земель і
народів.  Салаберрі мандрував 1790 року як еміґрант; він залишив старий режим  у
згарищах і з гіркотою чіплявся за відчуття вищості власної цивілізації.

Першим враженням Салаберрі від Угорщини стала коронація Леопольда II Габсбурґа у
Пресбурґу, що  видалася  йому magnifique  (13).  Він  назвав угорських шляхтичів
верхи  на  конях  «легендарними   кентаврами».  Салаберрі  особливо  зацікавився
кордоном  між Австрією та Угорщиною, який  він,  у дусі  найновіших теорій свого
часу, описав  мовою двох  характерів: «Хоча природа  поселила  угорців  поряд із
австрійцями,  вона роз’єднала їх  за характером».  Мандрівник легко помітить це,
«виїжджаючи  за  межі   Австрії  зі  східного  боку»  (du   cote  de  l’orient).
«Дитинячість»  угорського характеру  проявлялася в їхній «любові до  свободи», а
парламент  і  конституція  виявилися   «небезпечними  іграшками  (joujoux)   для
розлючених дітей». Отож угорців можна було  впізнати  за дитинячістю  політичних
дискусій і «надзвичайною упередженістю на користь своєї країни, яку вони вважали
найкращою в світі». Салаберрі  пропонував читачам  розпізнавати  угорців саме за
такими розмовами: «Якщо  ви почуєте,  що чоловіки або  жінки,  молоді  чи старі,
провадять такі розмови, це, безперечно, угорці» 63.

У 1790 році Салаберрі  мав  на думці спротив угорців габсбурзькій владі.  З його
монархічного  погляду   політичний  конституціоналізм  в  Угорщині  був  проявом
дитинячості,  (83)  незрілості  та  загальмованого  розвитку.  Це   дуже   добре
узгоджується з його  відкриттям «татарського  походження  мешканців (Угорщини)».
Шлях до  Буди пролягав селами, що скидалися  на «халупи дикунів», і через землі,
«настільки ж плодючі, як і необроблені» 64. Це були найзагальніші розпізнавальні
знаки Східної Європи.

Буда,  що її угорці вважали за «найкраще місто на землі», нагадала Салаберрі про
Вольтерів замок Тундер-тен-Тронка, яким так захоплювався Кандід,  адже ніколи не
бачив інших замків. Ця згадка про філософську казку підготувала читачів до того,
що  у Східній Європі нічого не можна  сприймати  надто серйозно. В Будапешті, за
століття після  його відвоювання, Салаберрі все ще  сподівався  зустріти Орієнт,
але був розчарований, бо спостеріг  лише «церкви, що колись були мечетями».  Він
також побував у «кабінеті» природничої історії, де побачив двоголового зайця 65.
Інші  мандрівники  до  Буди  та Пешта  1790-х  років  залишили  ретельніші описи
місцевих принад. Наприклад, німецького природознавця Йоганна фон Гоффманнсеґа та
англійського геолога  Роберта Таунсона особливо вразили  бої тварин. Гоффманнсеґ
бачив  на  арені ведмедів, вовків, вепрів  і  навіть  тигра, а Таунсон  глузливо
коментував «цю витончену  й гуманну розвагу». Салаберрі лаконічно згадав про те,
що  відвідав  термальні  лазні  Буди, а  Таунсон  відгукується  про  це  як  про
непристойну комедію: «Я бачив  молодих чоловіків і дівчат, старих і дітей, дехто
був в  одязі Адама, інші —  прикривалися лише фіговим  листям,  вовтузячись наче
риби на нересті» 66.

У 1790 році наближалася  до закінчення чергова війна між Габсбурґами й Османами,
тож Салаберрі, як і леді Мері за  сімдесят  п’ять років  до нього, спостерігав в
Угорщині «арену»  недавньої війни й  «спустошеність  найплодючіших  земель». При
ясному  світлі місяця (un superbe clair de  lune) він  розглядав  сліди війни  —
лінії шанців. Деякі села  перетворилися на «спустошений краєвид» і були заселені
купкою  злидарів (miserables), що  скидалися  на «привидів,  які  блукають серед
могил» 67.

При  переході  з Угорщини до  Волощини  на  шляху до Бухареста  Салаберрі,  який
цікавився  «людськими  пейзажами», мав змогу вкотре спостерігати за «характером»
тубільців.  Якщо (84)  в Угорщині  він  вивчав національні риси,  розмовляючи на
політичні теми з  представниками шляхти, то  у Волощині  він уперше зустрівся  з
місцевим населенням за інших обставин. Дорога була вкрай погана,  й  підневільні
селяни  мусили  разом з кіньми  витягати  з багнюки  його  екіпаж: «Мені  вперше
пощастило спостерігати  характер  цих  добродушних волохів». Він був  ошелешений
«жахливими вигуками»,  якими вони  підганяли  один одного, й  визнав, що «завжди
недолюблював це  спонукання,  котре  уподібнює  людину  до  тварин».  Він  також
зізнався,   що   співчував   «цим   бідним  волохам»,  чиє   «боягузтво»  разюче
контрастувало  з грізним  виглядом: «…Ці дикі постаті, ці  сокири  за поясом, ця
брудна  овчина,  перекинута через ліве плече та  скріплена на грудях, нагадували
староримську одіж!» 68. В  Румунії, як і в Росії,  мандрівників  вражали ці дикі
постаті, овчина і  сокири. Гоффманнсеґ  і  Таунсон помітили  таку  саму овчину в
Угорщині. Перший описав традиційний селянський  одяг  як «широкий овчинний плащ,
що вільно спадав із рамен», а другий зауважив «овчинну куртку» 69.

Салаберрі знав, що Молдавія  та Волощина колись належали  до римської  провінції
Дакії  і що  місцеві мешканці дотепер  розмовляли  романською мовою,  «щоправда,
спотвореною». У  своїй розповіді  про історію країни  він  підкреслює вторгнення
слов’янських «орд», а потім «повені»  татар. Під  брудною  овчиною і спотвореною
мовою  Салаберрі не  розгледів більше нічого,  що нагадувало б йому про  римську
цивілізацію.  Опис  тогочасного  правління  господарів,  призначених  османською
владою з-поміж  греків-фанаріотів,  він звів  до  переліку  «греків,  волохів  і
молдаван, задушених чи  обезглавлених у  двох господарствах». Інтриґи й здирства
правителів перетворили їхні землі на «пустища» 70.

Якось у Волощині Салаберрі зупинився  біля хатини в лісі,  де  побачив  «жінку в
лахмітті»,  вкриту  «старим покривалом, яке час від часу ворушилося», неначе під
ним були «кошенята». Коли Салаберрі їв, жінка голодними очима дивилася на нього,
і він дав їй куряче крильце.  Вона одразу витягла з-під покривала «малу,  зовсім
голу дитину» й  нагодувала її  курятиною. Салаберрі найбільше вразило  те,  що у
Волощині мати  виявилася настільки  відданою  своїй дитині, що спершу нагодувала
її,  а не себе.  Йому одразу  спала  на  думку (85) кумедна  історія про  одного
африканського готентота,  якому запропонували віскі, але той наполіг, аби трунок
спершу скуштували  всі члени його родини 71. Для більшості  мандрівників  Східна
Європа лежала  між Європою та Азією, але,  зважаючи  на багатство їхньої уяви, а
особливо географічних асоціацій, вони могли згадати й Африку, якщо відчували, що
опинилися дуже далеко від дому.

У  Бухаресті   Салаберрі  зустрів   місцевого  шляхтича,  румунського   боярина,
«колорита, якого я вирішив запам’ятати», бо  його історія розміщувала  Румунію в
Східній Європі й окреслювала її стосунок до Європи Західної.

Він був у  Спа з російським офіцером, що досить  незвично  для бояр,  яким  їхні
господарі забороняють залишати  країну. Він видався мені  нещаснішим за  сліпого
від народження, адже Спа і Бухарест  відрізняються, як  день і ніч. Він розповів
мені  про свою коханку, яку там зоставив, і, вихваляючи її, сказав, що вона була
прекрасна, наче місяць 72.

Ця історія чудово пасувала Салаберрі,  позаяк  відвертала увагу від питання  про
те, чи  залишився революційний Париж центром  цивілізації, звертаючись натомість
до Спа, куди аристократи XVIII століття їздили на води і де французькі еміґранти
знайшли  притулок  після 1789 року. На противагу цьому Східна Європа була землею
сліпих, землею ночі  і по-дитячому невибагливих метафор. Росіяни і  волохи  були
блаженно «сліпі від  народження»,  адже ніколи не бачили Західної Європи.  А ті,
хто її бачив, але потім утратив, страждатиме вічно, пригадуючи її ніби прекрасну
коханку. Бухарест, як і Будапешт, був світом легендарного замку Тундертен-Тронка
— найкращим місцем на світі, для тих, звісно, хто не бачив нічого іншого.

Вже у  Будапешті Салаберрі відчув «велике бажання відвідати найвідоміші пам’ятки
турецької релігії, мистецтва й звичаїв».  Він вважав, що натрапив  у Волощині на
«перші  зразки східних звичаїв», особливо  у жіночому одязі. Азійськість Східної
Європи від Санкт-Петербурґа до Константинополя визначалася саме через ці начебто
східні елементи  й  «бажання»  мандрівника їх  розгледіти. У Свіштові, на Дунаї,
(86) де тривали османсько-габсбурзькі мирні перемовини, Салаберрі вперше побачив
верблюда, що видався йому «ґротескним». За сімдесят  п’ять років перед  тим леді
Мері  описала  свою  першу  зустріч  з верблюдом як щось  «надзвичайне»,  хоча й
додала, що верблюди — «потворні Істоти» 73. Вони були передвісниками Орієнту, що
траплялися  вже у Східній Європі. Салаберрі,  ясна  річ,  не був сентиментальним
орієнталістом, на  відміну від  леді Мері з її  захопленням арабською  поезією й
турецьким убранням. Перетнувши  Балкани від Свіштова  до  Константинополя верхи,
він сподівався найгіршого: чуми, злодіїв, російської та османської армій. По той
бік  гір він знайшов чудову  країну садів, виноградників і троянд, «європейський
Ґулістан», духмяний аромат Персії 74.

Леді Мері збиралася вивчати арабську поезію у Белґраді; щойно Салаберрі перетнув
Балкани, він одразу відчув  аромат Персії. Проте навіть трояндові сади не  могли
позбавити  його  дедалі  неприємніших  вражень  від  «турецьких  звичаїв».  Вони
супроводжували   його   щокроку,   стаючи   надокучливими   з   наближенням   до
Константинополя: «Хоч  куди кинеш оком у цій землі, усюди зустрічаєш найогиднішу
нечистоплотність  (mal-proprete)».  Було  щось  красномовне  у  публікації цього
пасажу в 1799 році, саме тоді, коли Наполеон почав війну з турками. «Вони живуть
посеред сміття, — писав Салаберрі, — дихаючи чумними міазмами, причину яких слід
шукати  лише у  їхньому  жахливому  недбальстві» 75.  В  Адріанополі  леді  Мері
відвідала велику  мечеть XVI століття,  шедевр архітектора  Сінана:  «Я одяглася
по-турецькому, й мене пропустили без зайвих розмов». На її думку, ця мечеть була
«найвеличнішою будівлею, що  мені доводилося  бачити». А Салаберрі, який вирішив
оглянути  мечеть у  п’ятницю, всередину не пустили, тож він пішов  геть, клянучи
«імама, правовірних  і пророка». На свою втіху, в  Константинополі він дізнався,
що всі ті мечеті  виглядали  однаково 76.  А його ворожість до  турецьких  манер
проявлялася у постійних згадках про мужолозтво.

Здається,  упередженість Салаберрі щодо Сходу  збільшувалася «на  кожному кроці»
його подорожі Східною Європою. Дивно, але таку упередженість він  виявляв і щодо
Росії, хоча вона до маршруту його мандрів не входила. Попри це, Росію (87) часто
згадували  «у землях, якими  я подорожував», тому  до своєї  оповіді він  навіть
додав постскриптум під  назвою «Про росіян», заявивши, що вони подібні до турків
у своїй жорстокості, недисциплінованості, невігластві, забобонності й фанатизмі,
не  забувши згадати  й  про  їхню  нечистоплотність  (mal-proprete).  Підбиваючи
підсумок, він оголосив їхню цивілізованість «удаваною» (pretendue) 77). Подорожі
до  Санкт-Петербурґа  і Константинополя як маршрути  Східною  Європою  виявилися
настільки схожими, що їх можна було накладати один на одного й долати водночас.

У  Константинополі Салаберрі  усвідомив,  що  дістався кінця Європи:  «Це  місто
лежить у Європі, за  шістсот кроків  від  Азії» 78.  Того дня, коли він  нарешті
перетнув  Босфор і  опинився  в  Азії,  він  вдався  до  відповідно  розмашистих
розмірковувань:  «Як може морська затока, не більше чотирьох ліґ завширшки, бути
причиною такої зміни  у моїх  думках? Або,  радше,  як  вона може зробити такими
різними дві  частини  всесвіту, такі  близькі  й  водночас такі несхожі?»  Сеґюр
вважав, що залишив Європу, коли в’їхав до  Польщі, але  Салаберрі по-справжньому
залишив Європу лише тоді, коли перетнув Босфор. «Коли я дивлюся на Європу, що її
тільки-но залишив, й Азію,  яка тепер  у  мене під ногами,  мої  очі  й мій  дух
сповнює  цілком новий  захват».  І  справді,  він  переміг свою  колишню  огиду,
захоплюючись такими  великими азіатами, як Заратустра,  Мойсей, Христос і навіть
Магомет.  Його роздуми  про  Європу  стали  менш  патетичними,  навіть  у чомусь
зворушливо  сентиментальними: «Стрічка моря, завширшки шістсот кроків, розірвала
нитку,  яку не могли розірвати дев’ятсот ліґ  суходолу, — нитку,  що пов’язувала
мене з моєю країною, з Європою, з моєю епохою» 79. Салаберрі залишив Францію, не
знаючи, коли й за  яких обставин зможе туди повернутися,  тому ця нитка була для
нього справді важливою. Йдучи за нею, він колись знайде шлях додому. Він утратив
Францію, але  знайшов Європу, і зрозумів,  що  Європа  величезна. Під час  своєї
«подорожі  до  Константинополя»  він мандрував  Угорщиною  та  Волощиною,  бачив
кентаврів і готентотів, але таки залишався в Європі.

У Константинополі  Салаберрі дійшов висновку,  що Європа  являла собою  моральну
єдність на основі «подібних  (88) пристрастей, смаків, манер, помилок, звичаїв і
вад». Він  вилучав з  цієї єдності турків,  бо  вони  перебували поза «будь-яким
порівнянням». Їхня  зневага  до європейців уже  свідчила про  моральну нижчість,
адже вони  навіть  не могли  її  приховати.  Салаберрі визнавав, що  всі  народи
(можливо, навіть французи) зверхньо  ставляться до інших, «але  ця спільна  вада
приховується    або    проявляється    залежно   від    більшої    або    меншої
цивілізованості» 80.  Справді,  ніхто  краще  за Салаберрі після його  мандрівки
Східною  Європою  не знав, що всі грішать  зверхністю. Ця  подорож навчила  його
того, що єдність Європи тримається  на  подібностях і порівняннях, котрі він так
вичерпно означив  як  «більша або менша  цивілізованість»  (le  plus ou moins de
civilisation). Ця фраза  висловлювала тогочасне просвітницьке розуміння стосунку
між  Європою   Західною   та   Європою   Східною.   Проте  перші  враження   від
Константинополя, після завершення своєї подорожі, він висловив ще яскравіше: «Ці
землі Європи схожі  на вироби з криці, краї яких творець забув відшліфувати» 81.
Отже, «більша  або  менша цивілізованість»  Європи залежала  від шліфування,  і,
йдучи за своєю провідною ниткою, Салаберрі дістався її невідшліфованих країв.




Розділ другий

Заволодіваючи Східною Європою:

Сексуальність, рабство і тілесне покарання







«ПІСЛЯ ПОБИТТЯ»


Прибуття  Казанови до Санкт-Петербурґа з бездоганною точністю фіксується  у його
славнозвісних мемуарах, хоча  він часто прикрашав і перекручував реальні  події.
Казанова  відбув екіпажем  із Риги  15  грудня  1764  року і, провівши  в дорозі
шістдесят годин, прибув до місця призначення вранці 18 грудня:

Я прибув до Санкт-Петербурґа, коли перші промені сонця  позолотили обрій. Це був
саме  день  зимового  сонцестояння,  і  я  спостерігав,  як сонце з’явилося  над
величезною  рівниною рівно  о  дев’ятій годині  двадцять чотири хвилини; я  можу
запевнити своїх читачів, що найдовша ніч у тих широтах триває вісімнадцять годин
і сорок п’ять хвилин 1.

Довгі зимові ночі були наслідком того, що місто лежало у  північних широтах, але
погляд Казанови, який спостерігав за світанком, шукав сходу. Перше його враження
від Санкт-Петербурґа  —  придворний бал-маскарад,  що  тривав наступні шістдесят
годин  і де  він одразу  помітив ознаки країн, із  яких  приїхав. Усі розмовляли
німецькою, танці були французькі, і Казанова швидко упізнав під масками не  лише
Катерину і Григорія  Орлова, а  й  свого земляка-венеціанця та колишню  паризьку
коханку.

«Історія мого життя» відома як історія сексуальних пригод Казанови, хоча мінливе
тло його подорожей  іноді  дуже  впливало на ті  пригоди. Це особливо відчутно в
російських (92) сценах його мемуарів. Пригоди почалися з обіду  під Петербурґом,
на  якому  були  італійський  співак-кастрат Люїні;  «володарка  його  серця»  —
співачка  Ля   Колона;  дружина  французького   купця,  яка   видалася  Казанові
«найчарівнішою  жінкою у  Петербурзі»;  венеціанка,  що  фліртувала  з Казановою
двадцять років тому,  доки її  брат  не  спробував убити нашого героя  на  площі
Святого Марка; і, нарешті, російський офіцер, родич Орлових. Після обіду кастрат
подався на полювання,  а Казанова і російський офіцер,  не схильні  до настільки
чоловічих розваг, вирушили шукати дичини іншого роду.

Я показую йому сільську дівчину неймовірної  краси; він бачить її, погоджується,
ми підходимо до  неї, а вона тікає  до хатини й  зникає  за дверима. Ми заходимо
також, бачимо її батьків, цілу родину, а в самому кутку — дівчину, налякану наче
зайченя, якого ось-ось розірвуть пси 2.

Зрештою, Казанова був на полюванні, й згадка про  «хатину», куди він загнав свою
здобич,  споріднювала  його полювання з  багатьма іншими описами Східної  Європи
XVIII століття.

Хвилин п’ятнадцять офіцер розмовляв  російською  з  батьком,  і  з усієї розмови
Казанова збагнув лише, що вона стосувалася дівчини — «позаяк батько покликав її,
і вона, слухняна та покірна, підійшла і стала між ними». Тоді офіцер пояснив, що
батько  вимагав за дівчину сто рублів, адже вона незаймана і має лише тринадцять
років. Казанова попросив офіцера пояснити, про що йдеться:

— Припустімо, я заплачу сто рублів. Що тоді?

— Тоді вона до ваших послуг, і ви матимете право переспати з нею.

— А якщо вона не захоче?

— О, такого ніколи не буває. Ви тоді маєте право її побити.

— Припустімо,  що  вона  захоче.  А  що,  коли  після любовних  утіх  вона  мені
сподобається і я захочу її залишити?

— Ви  стаєте  її  господарем,  і  ще  більше,  скажу  я вам, ви  навіть  зможете
заарештувати її, якщо вона спробує втекти, поки вона вам не віддасть ста рублів,
що ви заплатили за неї.

— А якщо я триматиму її у себе, скільки за місяць я маю їй платити? (93)

— Ні  копійки. Тільки годувати і щосуботи  відпускати у лазню, аби вона могла  в
неділю піти до церкви.

— А коли я поїду з Петербурґа, чи зможу я взяти її з собою?

— Ні, тільки з особливого  дозволу і  заплативши заставу. Бо хоч  вона  і  стала
вашою рабинею, передовсім вона належить імператриці.

— Чудово. Залагодьте  це  для мене. Я  плачу  сто рублів  і  заберу її  з собою;
запевняю вас, що не поводитимуся з нею як із рабинею. Але я цілком покладаюся на
вас і не хочу, щоб мене ошукали 3.

Ось  так Казанова,  легендарний  майстер  науки  зваблення  за  старого  режиму,
змушений учитися як  початківець правил гри у нових умовах. Ключем до цих правил
було слово «рабство», що змушувало Казанову почуватися трохи незручно.

Це слово часто вживали мандрівники, описуючи  жорстокі умови  кріпацтва й  життя
селян у Росії, Польщі та османській частині Європи. Це слово входило до спільної
концепції Східної Європи, об’єднуючи певні країни на підставі деяких подібностей
їх соціоекономічної структури.  Автори сучасних  нам підручників подають ці риси
як самозрозумілі:  «У  XVI–XVIII  сторіччях у Східній  Європі,  на  відміну  від
Заходу, селяни дедалі більше  втрачали свободу» 4. Проте у  XVIII  столітті ідея
«Східної Європи»,  на  відміну від ідеї  «Заходу»,  ще  не  була  концептуальним
каркасом аналізу і формувалася поступово,  на основі нагромадження подібностей і
різних поглядів.

Казанову не  вельми цікавили  соціоекономічні  структури,  і купівля  російської
дівчини для  нього була  радше  виявом  місцевих  сексуальних  норм,  ніж формою
феодального  гніту. Втім,  він  тримався  досить  обережно  й намагався  уникати
вузлового слова,  обіцяючи  не поводитися з  дівчиною як  із  рабинею.  Ця  нова
можливість сексуальних пригод показала Казанові азійський  бік Росії: наступного
ранку, коли  він  пішов заплатити сто рублів, його  приятель-офіцер запропонував
зібрати  «сераль, де  буде  стільки  дівчат,  скільки йому заманеться».  У своїй
«хатині»  батько  дівчини, чекаючи  на оборудку,  дякував Миколаєві Угоднику «за
зіслане  щастя», після  чого запропонував  Казанові перевірити (94) незайманість
дівчини. Той знову  почувся незручно: «Моє виховання не дозволило мені  ображати
її такою перевіркою», проте  він «присів  і, затиснувши  її між  стегнами, рукою
перевірив й упевнився, що вона неторкана. Правду кажучи, я б не видав її, навіть
якби виявилося, що вона втратила цноту» 5. Втім, напередодні він боявся, що його
обдурять.  З одного боку,  постійне  вживання евфемізмів  засвідчувало,  що йому
трохи  незручно  від  запаморочливої   легкості  сексуальної  пригоди  за  таких
обставин. Проте  майже клінічний опис такої «перевірки», вочевидь, приємно  його
збуджував і навмисно призначався для читачів як вступ до порнографії оволодіння.
Казанова заплатив гроші батькові, той дав їх дівчині, яка, своєю чергою, віддала
їх матері. Отже, оборудку було здійснено.

Першим своїм актом Казанова яко власник дівчини дав їй ім’я, наче досі вона його
не мала.  Ім’я, що  він вигадав  для неї,  подарувало  їй сумнівне безсмертя  на
сторінках його  мемуарів,  зробило її ледь не символом Східної Європи в уявленні
західноєвропейського Просвітництва.  Він  назвав  її Заїрою. Вольтерова  «Заїра»
стала однією  з найпопулярніших трагедій письменника від часу  прем’єри у театрі
«Комеді франсез»  1732  року.  Місцем дії  був сераль, головна героїня  Заїра  —
християнська  невільниця  єрусалимського  султана, а  сюжет  розгортався навколо
їхнього приреченого на загибель кохання. В п’ятому акті султан заколов її у шалі
безпідставних   ревнощів.   Казанова,   не   вагаючись,    прийняв   орієнталізм
Просвітництва, давши дівчині ім’я Заїра, відсилаючи, в такий спосіб, до любовної
історії у  гаремі, аби  позбутися відчуття ніяковості від зіткнення з рабством у
Східній Європі.

Казанові було дуже легко покликатися на Вольтера ще й тому, що  саме  на 1760-ті
роки  припадає пік зацікавлення  Вольтера катерининською Росією,  а Росія, своєю
чергою, відповідає не меншим інтересом до Вольтера. 1764 року Катерина заснувала
першу  в Росії школу для  дівчат  — «Le Couvent des Demoiselles Nobles»(14), або
Смольний інститут, а 1771 року російські «demoiselles» поставили саме Вольтерову
«Заїру» 6.



«У  ці дні  росіяни,  з претензіями  на літературні  смаки, — писав  Казанова, —
знали, читали  й хвалили лише Вольтера  і, прочитавши всі його твори, гадали, що
тепер вони  так  само  освічені, як  і їхній кумир». Ставлення Просвітництва  до
Східної  Європи було таким, що навіть зацікавлення  Вольтером  могло сприйматися
лише  як поверхова  цивілізованість.  Насправді  Казанова  написав  свої спогади
двадцять п’ять років  по тому в Богемії, де  згадував Росію давноминулих  часів,
підсумовуючи: «Такими були росіяни у ті дні; але мені казали — і я  в це вірю, —
що тепер вони значно менш поверхові» 7.

Казанова  забрав  Заїру, «досі зодягнену  в  грубий  одяг»,  до  себе  додому  і
«залишався вдома чотири дні,  не  відходячи від  неї,  доки  її  не перевдягли у
французьке вбрання». Вочевидь,  саме тоді він  уперше  скористався  сексуальними
правами  на  свою власність, але  в  мемуарах він  чомусь повідомив лише про  її
перевдягання «у французьке вбрання». Вигадливе зваблювання часів рококо, що було
характерною ознакою описів його еротичних пригод, виявилося недоречним у випадку
купленої тринадцятирічної рабині. Тут він навряд чи  міг вигукнути як у Венеції:
«О, які ж вони приємні — ці відмови закоханої, що відсуває щасливу мить лише для
того,  аби зазнати  більшої втіхи!» Якщо  він  відчував незручність, домагаючись
своєї  рабині,  то  вельми  вдало заступив опис  цих  домагань оповіддю  про  її
перевдягання. Одягаючи Заїру, Казанова познайомив її  з модою і  цивілізацією, і
це ніби знімало його  провину. Втім, одягнувши дівчину приватно, Казанова  потім
публічно роздягнув її, взявши з собою до російської лазні «помитися у товаристві
тридцяти чи  сорока цілком  голих чоловіків і  жінок».  Це  дало  Казанові добру
літературну нагоду,  щоби описати оголену Заїру: «Її груди ще не розвинулися, їй
було  тринадцять  років; я  взагалі  не  побачив  у неї  жодної  ознаки статевої
зрілості. Чорне волосся  відтіняло  молочну  білизну її  шкіри  і  робило  її ще
прекраснішою» 8.

Казанова  порівнював  Заїру зі  статуєю Психеї  із Вілли  Борґезе  в Римі,  але,
можливо,  він  також  думав  про  Піґмаліонову  Ґалатею,  бо,  одягнувши  її  «у
французьке вбрання»,  він одразу почав її  вчити  італійської мови,  і через три
місяці  вона  говорила «дуже  погано,  але досить  стерпно, аби  висловити  свої
бажання». Сам він, звісно, не починав учити російської, бо  «насолоду, що я мав,
слухаючи, як  вона  говорить  по-венеціанськи,  годі  (96)  уявити» 9.  Казанова
перетворив рабство на експеримент із цивілізування Східної Європи. Основи мови і
стилю,  що  їх  Кокс  чи  Сеґюр  пізніше   сприйматимуть  за  ознаки  поверхової
цивілізованості  у Санкт-Петербурзі,  втовкмачувалися селянській дівчині-рабині:
чотири дні  пішло на  французьке  вбрання і  три  місяці на  уроки  італійської.
Казанові  залишалося тільки  дати  їй  прочитати  Вольтера, що було  б  останнім
штрихом поверхової цивілізованості, але цього не довелося робити, адже вона сама
була Вольтеровою героїнею, і її особистість спільними зусиллями створили Вольтер
і Казанова.

«Вона полюбила  мене, —  самовпевнено  повідомляв  Казанова, —  й  одразу почала
ревнувати,  якось ледь не вбила». Він твердить, що «якби не її прокляті ревнощі,
що стали  щоденним тягарем  для мене, і не  сліпа  віра  у карти, на  яких  вона
щоденно  гадала,  я  ніколи  б  не  залишив  її» 10.  Насильство,  забобонність,
ірраціональна й неконтрольована  пристрасть  зраджували примітивність  її вдачі,
ледь  прихованої  французькою  модою  і венеціанським  діалектом.  Поступово  ці
поверхові  знаки  цивілізації  дозволили  Казанові забути, що  його стосунки  із
Заїрою  тримаються насамперед  на факті  її  невільництва,  на  горезвісних  ста
рублях. Попри  це,  вона  мала  право на ревнощі,  якщо  невільниця взагалі  має
будь-які права. До того  ж розповіді Казанови про власні зради засвідчують, що в
Росії його сексуальність набрала специфічних рис.

Найдраматичніше зіткнення Казанови із Заїрою почалося з  того, що він залишив її
вдома  й вирушив у  гості  сам, «переконаний, що там знайшлося б  кілька молодих
офіцерів, які дратували б його, фліртуючи з нею її рідною мовою». І справді, він
зустрів  російських  офіцерів,  двох  братів,  котрі  обидва  були   поручиками.
Молодший,  «блондин, гарненький, як дівчина»,  виявляв  до нього  стільки знаків
уваги  під час вечері, що Казанова «прийняв його за дівчину в чоловічому одязі».
Офіцера звали Лунін. Після обіду Казанова спитав, чи він, бува,  не перевдягнена
дівчина, «але  Лунін, упевнений  у вищості чоловіків,  не  гаючи  часу пред’явив
докази  своєї  статі  й обійняв  мене, бажаючи дізнатися,  чи зможу  я  лишитися
байдужим до його вроди. Вирішивши, що я задоволений, він приготувався подарувати
щастя  нам  обом».  Тут втрутилася  ревнива  француженка,  що  назвала  їх  обох
непристойними словами. (97)

Ця історія розсмішила мене; але мені не було байдуже, чим усе закінчиться, тож я
не  бачив  підстав  прикидатися  і сказав  цій шльондрі,  що  вона  не має права
втручатися у наші справи. Вирішивши, що я став на його бік, Лунін відкрив переді
мною  всі свої скарби,  навіть свої  білі  груди.  (…) Ми  з молодим  росіянином
запевнили один одного у найглибшій дружбі і поклялися, що вона буде вічною 11.

Звісно, у Казанови ніщо не могло тривати  вічно, але ця випадкова гомосексуальна
розвага   була   принаймні   незвичайною   для   цього   славнозвісного   шукача
гетеросексуальної розпусти.

Запевнення у вірності й клятви  між чоловіками різко контрастували зі стосунками
пана й рабині між Казановою та Заїрою. Проте Лунін і Заїра були напрочуд подібні
тим, що приваблювало Казанову: Заїра мала хлопчаче тіло — ані грудей,  ані ознак
жіночої зрілості, а Луніна, навпаки, можна було прийняти за дівчину.  У Венеції,
для порівняння, Казанова звернув увагу  на красуню через її  «найпишніший бюст»,
одразу  відчуваючи  «гарячий  вогонь  любовного  бажання» 12.  У Росії  Казанова
опинився в  новому  світі  з  іншими законами,  де міг  імпровізувати з  власною
сексуальністю, дозволяючи двозначність та інверсію у своїй  сексуальній легенді.
Для Салаберрі, покоління  по тому, Схід теж асоціювався з педерастією (хоча,  на
відміну від Казанови, він не знайшов у ній нічого привабливого). Цілком можливо,
ототожнення  Заїри зі Сходом було викликано не лише  її підневільним становищем,
але й незрілістю її статі.

Після обміну «знаками»  Казанова і Лунін приєдналися до решти гостей і загальної
оргії, хоча, «здавалося, я і мій новий друг були єдиними, хто не втрачав голови,
спокійно спостерігаючи за стрімким успіхом інших знайомств». На світанку коханці
розпрощалися, і  Казанова повернувся до Заїри, яка не  лягала  спати, чекаючи на
нього.

Повертаюся я додому, входжу до своєї кімнати і лише  чудом ухиляюся  від пляшки,
яку Заїра запустила мені в голову і  яка  напевно убила б  мене, коли б потала у
скроню.  На щастя, вона лише черкнула моє обличчя.  Я  бачу, як  Заїра, в пориві
люті, падає на  підлогу й  б’ється об неї головою;  підбігаю до неї, підхоплюю і
питаю, що з  нею сталося, (98)  переконаний, що вона збожеволіла, й уже збираюся
кликати  на  допомогу.  (…)  Вона показує на  колоду з  двадцяти п’яти карт,  що
символами оповідають  про  ту орґію, на  якій я  пробув  цілу  ніч.  Там були  і
блудниця, і ліжко, і розпуста, і  навіть мій злочин  проти природи. Я  нічого не
бачу; але їй здається, ніби вона бачить усе 13.

Казанова повідомив, що  вже  збирається позбутися  її, але коли Заїра  впала  на
коліна,  благаючи  пробачити,  він обійняв  її та «виявив найпромовистіші  знаки
своєї приязні». Він змусив її пообіцяти, що вона більше не гадатиме на картах.

Казанова засуджував забобони, але  водночас зізнавався, принаймні перед читачем,
що карти говорили правду, навіть про його гріх  проти природи. Загалом, маючи на
увазі   радше  релігію,  а  не  карти,   він   назвав  росіян  «найзабобоннішими
християнами»,  особливо  за поклоніння  святому Миколаю, чий образ був  у кожній
хаті. «Той, хто заходить у хату, спершу б’є поклін іконі, потім господареві, але
коли ікони чомусь немає, росіянин шукає її поглядом по всій хаті, розгублюється,
не  знає, що сказати,  і  втрачає  голову» 14. У  випадку Заїри  забобони давали
привід  ревнощам і насильству,  але Казанова  вважав, що  має ефективні ліки від
шалу дівчини.

Це були звичайнісінькі ревнощі, і я боявся їх наслідків: поганого  настрою, сліз
і приступів відчаю, через  які мені  не раз доводилося бити її. Це був найкращий
спосіб переконати, що я її кохав. Після побиття її прихильність до  мене потроху
поверталася, і між нами знову запановував мир після виконання обрядів любові 15.

Побиття були пов’язані з його сексуальністю та її невільним  становищем. Уперше,
коли Казанова тільки збирався її купити, йому сказали, що він матиме «право бити
її»,  якщо вона відмовиться спати  з ним. Це право власника він волів трактувати
як   доказ  кохання  і  засіб  сексуального  збудження,  пояснюючи   його  радше
особливостями російського характеру,  ніж рабським  становищем  дівчини. Він бив
Заїру, аби  цивілізувати її, так  само, як  одягав  у французьке вбрання та вчив
італійської мови. При цьому він не мав сумнівів, що  ставлення до Заїри дозволяє
йому узагальнити характер російських слуг. (99)

Три обставини особливо  змусили цю дівчину полюбити мене. По-перше, я часто брав
її до  Катерингофа побачитися з  рідними,  яким  я завжди лишав рубль; по-друге,
запрошуючи гостей  на вечерю, я саджав її з собою за  стіл; по-третє, я двічі чи
тричі побив її, коли вона намагалася не пустити мене в гості.

Дивна необхідність чекає на господаря в Росії: коли тільки є  нагода, він мусить
бити своїх слуг! Слова не діють, діє тільки батіг. Слуга має рабську душу; після
того, як його відшмагають, він подумає і  скаже: «Мій господар не  вигнав  мене;
він не  заповзявся  б мене бити, коли б не  любив,  тож  я мушу  віддано служити
йому» 16.

Казанова запевняв, що спочатку, коли він  приїхав до Петербурґа, йому і на думку
таке   не  спадало:  «Я  прихильно  ставився  до  свого  козака,  що   розмовляв
французькою, і  хотів  привернути  його  до себе  добротою,  картаючи  його лише
словами,  коли  той  напивався  до непритомності».  Приятель  Казанови сміявся з
такого м’якосердя і попереджав, що тут зарадить  лише батіг.  Незабаром Казанова
переконався,  що той  мав  рацію 17. Слуги  в  Росії  були рабами  не  так через
соціоекономічні умови, як через те, що у них душі були рабські, й Казанова легко
зміг уявити привабливість побоїв з  боку раба, що годилось і для його  еротичних
фантазій.

Зазвичай, не позбавлені приємності сексуальні пригоди Казанови відрізнялися  від
розваг  маркіза де Сада, який належав  до наступного покоління.  Проте  в  Росії
навіть  венеціанський  розпусник зауважив, що  його сексуальність  набирає  дещо
нетрадиційного спрямування. Сам де Сад  у своїй «Історії Жульєтти», написаній  у
1790-х роках,  вводить вигаданий  образ московита Мінського, монстра-садиста, що
піддавав тортурам  і  зжер  цілий  гарем  сексуальних  рабів.  Згодом  у  романі
з’являється   сама   Катерина   з   її   вигадливими   садистичними   оргіями  в
Санкт-Петербурзі. Француза, що брав у них участь разом з нею, вона потім засилає
до Сибіру,  де той  у товаристві угорця і поляка досягає  нових вершин  насолоди
содомії та насилля.  Вони втікають  із Сибіру (попередньо  зґвалтувавши і з’ївши
п’ятнадцятирічного хлопчика):  «З  Астрахані ми  вирушили до  Тифліса, вбиваючи,
грабуючи,  ґвалтуючи й  спустошуючи все  на  своєму шляху» 18. (100) Такою  була
Східна Європа де Сада, і хоча його фантазія у  подібний  спосіб  перетворювала й
інші  реґіони світу, тут форми  й  інтенсивність сексуального насильства  сягали
особливої дикості.




«НА КОЛІНАХ ПЕРЕДІ МНОЮ»


Коли Казанова прибув до Санкт-Петербурґа,  зимові ночі  тривали до дев’ятнадцяти
годин,  але вже наприкінці травня день майже  не закінчувався, стояли  білі ночі
північного літа.  «Кажуть, білі ночі красиві, —  писав Казанова, — але мене вони
дратували». Відтак вони із Заїрою поїхали до Москви. Коли під Новгородом один із
коней не захотів їсти, Казанова описав подальшу сцену так:

Його господар почав благати коня  найулесливішими словами, заглядаючи йому в очі
з любов’ю та пошаною, намагаючись таким робом  переконати коня поїсти. Потім він
поцілував коня, взяв його морду і поклав у ясла, але все  даремно. Тоді  чоловік
розплакався, так, що я ледь не  вмер зо сміху, бо побачив, що він хоче задобрити
коня  слізьми. Наплакавшись досхочу, хазяїн  знову поцілував тварину, запхав  її
морду в ясла,  але  це знову  не допомогло. Тоді  росіянин,  не тямлячи себе від
гніву, погрозив помстою. Він вивів коня зі  стайні, прив’язав до  стовпа, схопив
велику  палицю і бив бідолаху щосили зо чверть години. Коли втомився, завів коня
назад у  стайню, запхав його голову  в  корито,  і  кінь почав жадібно  жерти, а
хазяїн реготав, пританцьовуючи від щастя, наче  ошалілий. Я не міг надивуватися.
Думаю, що таке могло трапитися лише у Росії, де палиця має силу творити дива 19.

Цікавість,  подив  і  захоплення Казанови збільшувалися, позаяк він  спостерігав
аналогію  та  пародію  на  власні  стосунки  із  Заїрою, —  поєднання  побоїв  і
поцілунків.  Це також могло трапитися лише в  Росії.  Казанова чув,  що за часів
Петра царю доводилося  гамселити палицею  генералів,  генерали били полковників,
полковники — майорів і так далі — аж до капітанів  і поручиків. Звісно, Казанова
мав певний особистий досвід спілкування з російськими поручиками. А побивши свою
російську рабиню, він теж був свідком «дива», (101) що творить палиця, і, пишучи
спогади, з ностальгією згадував Росію 1765 року:  «Мені кажуть, що тепер у Росії
мода  на  побиття  менша, ніж у ті часи.  Росіяни,  на жаль,  починають  ставати
французами» 20. Відвертий жаль Казанови свідчив про те, що він настільки ж любив
одягати Заїру у французьке вбрання, наскільки  й не хотів, аби французькі манери
й мораль заважали йому бити її.

Казанова не вагаючись назвав ієрархію побиття, що тяглася від царського трону до
стайні,  «деспотизмом»  —   політичною  формою,   притаманною   суспільству,  де
процвітало  невільництво  й  тілесне  покарання. Казанову,  коли він  прибув  до
Санкт-Петербурґа, попереджали: якщо  він не  битиме своїх слуг,  вони свого часу
поб’ють  його.  У  присутності  самої Катерини  він почув  історію  про  те,  що
трапляється у деспотичній країні з конем, який брикається.

Якось уранці я зустрів імператрицю у чоловічому одязі для  прогулянки  верхи. Її
обер-шталмейстер князь Рєпнін тримав повід коня, на якого вона сідала, та раптом
кінь вдарив  Рєпніна  з такою силою, що  зламав йому  ногу.  Вражена імператриця
наказала негайно  забрати  коня  геть і  оголосила, що покарає смертю того,  хто
зважиться колись привести цю тварину перед її очі 21.

Деспотична влада  Катерини  трималася  на  системі  суворої  ієрархії, настільки
всюдисущої,  що  навіть  чужоземці  отримували певні  військові ранґи.  Казанова
твердив,  що його прирівняли до генерала, тоді коли його  земляк, кастрат Люїні,
був лише підполковником,  а художник  Тореллі —  звичайним  капітаном.  Для  цих
митців та авантюристів,  що  могли  завжди зупинити  гру й залишити країну, ролі
підданців у цій  ієрархії були лише  жартом. Самі ж росіяни  перебували у повній
залежності   від  цариці.  У  день  його  першої  зустрічі  із  Заїрою  Казанову
попередили, що вона  «передовсім належить імператриці». Він не  зможе вивезти її
за межі  Росії, а  відтак досвід його  сексуального  володіння  залишиться  суто
російською пригодою.

Казанова міг узяти  Заїру  до Москви,  пихато ствердивши,  що «той, хто не бачив
Москви, не бачив Росії, і той, хто зустрічав росіян лише  у Петербурзі,  не знає
росіян».  Очевидно,  (102)   це  була  усталена  думка,  яка  дозволяла  занадто
самовпевненому   мандрівникові   претендувати  на  те,  що  він  «знає  росіян».
Характернішим для Казанови було інше  порівняння: «Жінки у Москві мені  видалися
гарнішими,  ніж  у Петербурзі». Щоправда, у Москві найважливішими для нього були
виходи у світ разом  із Заїрою. Він мав із собою кілька  рекомендаційних листів,
усі з яких  увінчалися запрошеннями: «Усі вони  запрошували мене на  обід з моєю
любою дівчинкою». Піґмаліон отримав нагоду показати своє творіння:

Заїра, що добре вивчила  свою роль,  заворожувала, показавши, що вона заслуговує
тієї нагороди, яку  я їй підніс. Чарівна, наче маленький янгол, хоч би куди я її
брав,  вона була серцем товариства, байдужого, чи вона  доводилася мені донькою,
коханкою чи служницею 22.

Якою  ж  насправді  була  її  роль,  коли вона могла  бути донькою,  коханкою чи
служницею? Москва приваблювала Казанову, бо тут  ніхто напевно не знав, ким була
Заїра,  тоді як у  Петербурзі забагато людей пам’ятало, що він просто купив  її.
Тож він дав їй змогу уявити, що вона не рабиня, а він не рабовласник.

Після  повернення  до  Санкт-Петербурґа  вони,  звісно,  більше не  могли  цього
удавати, і Казанова негайно почав шукати можливості позбутися її:

Заїра хотіла,  аби я ніколи не  залишав Москви. Ми не розлучалися ані вдень, ані
вночі, вона настільки в  мене закохалася, що я страшенно мучився, думаючи про ту
мить, коли мені доведеться її покинути. На другий день після нашого повернення я
взяв  її до  Катерингофа,  де  вона  показала своєму  татові  всі  мої  маленькі
подарунки й докладно переповіла  про всі  почесті, котрі  їй  віддавали  як моїй
доньці. Слухаючи її, добряк від душі сміявся 23.

Батьків сміх  зруйнував гру, нагадавши, що тут  кожен знає правду.  Зрештою, він
сам брав участь в оборудці й одержав сто рублів, чудово знаючи, хто її батько, а
хто — ні.

Восени 1765 року  Казанова  був готовий вирушити додому.  Він сподівався дістати
місце при російському дворі, але Катерина, хоча й прогулювалася з ним у Літньому
саду (103)  й вислуховувала міркування  про переведення Росії  на григоріанський
календар,  не  зробила  йому  жодних  пропозицій  24.  Він  хвалився  ідеальними
стосунками  із  Заїрою,  тим, «як мало  мені  коштувало наше щастя»,  і  загалом
економічною  доцільністю  сексуального  рабства.  Але  крім  інтимних  сцен,  що
затьмарювали їхні стосунки, у Петербурзі була ще одна причина для невдоволення:

Мене вважали щасливим, я намагався здаватися таким, але я був нещасний. Від часу
мого ув’язнення (у Венеції. — _Л._В._) я страждав від внутрішніх  гемороїдальних
болів, що мучили мене двічі чи тричі на рік, але у Петербурзі вони загострилися.
Нестерпний щоденний біль у прямій кишці зробив мене сумним і нещасним 25.

Хірург провів ретельне  обстеження  ануса Казанови, що в дивний спосіб скидалося
на  сцену, коли сам  Казанова  перевіряв  незайманість Заїри. Хірург  сказав, що
операція неможлива,  але втішив пацієнта тим, що його хвороба  вельми поширена у
Санкт-Петербурзі і навіть «у всій губернії, через воду з  ріки Неви» 26. Відтак,
геморой виявився російською хворобою,  даючи Казанові привід якнайшвидше виїхати
звідти.

Нарешті  настав  час розлуки із Заїрою.  Казанова  з хвилюванням  очікував «тієї
розпуки, що її викличуть  у мене  її сльози», але в процесі  розставання дівчину
цікавили буденніші справи.

Знаючи,  що я  мушу  їхати, і як неросіянин не зможу взяти  її  з  собою,  Заїра
непокоїлася  тим,  що  станеться з нею. Вона належатиме людині, якій  я  дам  її
паспорт,  і  дуже  хотіла знати,  хто  це. Я  провів  з  нею цілий  день та ніч,
виявляючи любов і сум від неминучої розлуки 27.

Ще раз, майже востаннє, розмова про її рабське становище збільшила його еротичне
збудження. Це навіть привнесло у спогади Казанови  порнографічний  ефект, позаяк
читач  лишався  у  напруженому чеканні: хто  стане новим сексуальним  господарем
Заїри? Казанова  думав про сімдесятирічного італійського  архітектора  Рінальді,
який  би радо взяв  Заїру  навіть за  двісті  рублів.  Казанова  сказав,  що  не
збирається продавати  її  проти волі,  і запросив  Рінальді освідчитися Заїрі  у
(104)  своїх почуттях, ніби вона і не невільниця. Старий архітектор, який провів
у Росії  сорок років,  звернувся до неї російською,  але Заїра відповідала  йому
італійською,  підкресливши,  що не  має власної  думки,  і  все  залежатиме  від
Казанови.

Згодом Заїра сама порушила цю тему  у розмові з господарем: «Мені здається, що я
коштую  тепер  більше, адже ти лишаєш мені все, що дав мені, й до того ж я  можу
розмовляти  італійською». Казанова відповів: «Я не хочу дати приводу для розмов,
ніби я  заробляю на  тобі, тим більше, я вирішив подарувати  тобі сто рублів, що
отримаю  від Рінальді  за  твій  паспорт».  Заїра, втім, наполягала,  що  вона —
невільниця; він у відповідь відмовився  визнати себе  її власником  і  не  хотів
платні. Потім вона запропонувала,  аби він  просто повернув її  батькові:  «Якщо
синьйор  Рінальді  любить мене,  ти тільки  маєш йому  сказати, що побачити мене
можна  у  батьківській  хаті.  Він  також  розмовляє  російською,  так  що  вони
домовляться про ціну, і я не заперечуватиму» 28. Казанова погодився, ліг із нею,
а вранці повернув батькові, туди, де він її знайшов. Вона вже не була незаймана,
але її ціна зросла в інший спосіб, на що вона сама натякнула.

Казанову   потішило  вирішення  справи  й  особливо  те,   як  його  прийняли  у
батьківській  хаті: «Вся її родина стояла на колінах переді мною, звертаючися до
мене  ніби до божества».  Становище Заїри, втім, було далеке  від божественного,
адже  у   цій  «хатині»  «вони  називали  ліжком  те,  що  було  звичайнісіньким
солом’яником, на  якому спала  разом  уся родина» 29.  Це  був  світ російського
селянства, котре згодом  Кокс  запримітив на узбіччі дороги,  і йому  також було
приємно бачити,  як  селяни  падали  перед  ним  на  коліна,  наче перед  своїми
калмицькими  ідолами.  Казанова  ці почесті сприйняв як  належне  і  пішов геть,
позбувшися думок про работоргівлю і про саму Заїру. Насправді він міг забрати її
з собою, як пояснював читачам, лише заплативши заставу. Він цього не зробив саме
тому, що кохав її: «Я  закохався і не хотів  сам ставати її рабом» 30. Отже, він
переосмислив їхні стосунки, використовуючи мову «сентиментального невільництва»,
що заплутувала,  перевертала й підривала соціоекономічну  основу світу.  Так  чи
інакше,  він  уже  почав новий  роман  — із  французькою  акторкою, з якою разом
вирушив із Санкт-Петербурґа до Варшави. (105)

Казанова перебував у  Польщі з  осені 1765 року до  літа  1766 року  і настільки
зацікавився політичною ситуацією, яка  склалася внаслідок російського  втручання
до  внутрішніх справ цієї країни, що написав  велику книгу  «Історія  неспокою в
Польщі». Для нього особисто це також був час неспокою, адже  у  Варшаві він став
яблуком  розбрату  між двома  італійськими  танцівницями (одна з яких була  його
колишньою  коханкою), і через  цих  танцівниць  навіть  стрілявся  із  впливовим
польським шляхтичем з роду Браницьких. Хоч обоє дуелянтів  вижили, Казанова став
персоною нон ґрата  у Варшаві й  мусив відмовитися від сподівань стати особистим
секретарем  короля Польщі. Станіслав-Авґуст посів престол 1764 року як польський
протеже Катерини  і був не більше  за неї зацікавлений у послугах Казанови. Саме
тоді, коли мадам Жоффрен, що  її  Станіслав-Авґуст  називав  «маман», з тріумфом
зустрічали  у  Варшаві як  музу  паризьких  філософів, Казанова  мусив  тікати з
Польщі, маючи підстави боятися за своє життя. Не дивно, що його не надто  вразив
рівень цивілізації  у  Польщі.  Свою  думку  він  виклав  майже  словами Сеґюра:
«Поляки, хоч і достатньо ввічливі у наші дні, надалі  зберігають  чимало  давніх
рис:  вони  досі в  душі  сармати  чи  даки» 31.  Знання  Казанови  про варварів
старовини  не відзначалися глибиною, тож він  невимушено  сплутав поляків  з-над
Вісли  з  румунами  з-над  Дунаю.  Саме  так,  із епітетів старовинної  історії,
формувалася у XVIII сторіччі ідея Східної Європи.

Для  Казанови Росію  з Польщею  пов’язувала  насамперед  подібність  сексуальних
звичаїв. У Польщі він зупинився на тиждень у Пулавах, розкішному родовому маєтку
Чарторийських, де з ним  трапилася  подія, що  викликає нав’язливе відчуття дежа
вю.

У Пулавах мені сподобалася одна сільська дівчина, що заходила до мене в кімнату,
але  коли одного ранку я спробував з нею щось зробити, вона  з плачем вибігла на
вулицю.  Підбіг  вартовий  і  суворо  запитав  мене,  чому,  якщо  дівчина  мені
сподобалася, я не діяв напряму.

— Що значить — напряму?

— Поговоріть  з її  батьком,  він  тут, і  по-дружньому  його  запитайте,  чи не
продасть він вам її цноту.

— Я не розмовляю польською, домовся з ним сам. (106)

— Залюбки. Ви погодитеся заплатити йому п’ятдесят флоринів?

— Ти жартуєш? Якщо вона незаймана і лагідна, як овечка, я заплачу йому сотню 32.

Налякана  дівчина,  спантеличений  розпусник,  місцевий  посередник, що  пояснює
правила гри, навіть та сама кругла цифра сто — все це  нагадує зустріч із Заїрою
в Росії.  Справді, умови  кріпацтва були  однаково тяжкі  як  у Польщі, так і  в
Росії, тому мандрівники  часто  зауважували  фактичне «рабство»  селян. У Польщі
Казанова  навіть  міг  усе  почати   знову,  із  новою  Заїрою,  новими  уроками
італійської та новим циклом побоїв.

Але цього разу його ошукали: він заплатив гроші, а дівчина зникла, «втекла, наче
злодійка» 33.  Вона сама була тією власністю, що  її вкрали  у  нього.  Казанові
пропонували інших дівчат взамін, але він відмовлявся,  вимагаючи тієї, яку щойно
втратив.  Можливо, його серце  було не  готове  ще  раз пережити неоднозначність
володіння рабинею. Мандрівники XVIII  століття  під час  своїх подорожей ставали
своєрідними завойовниками. Казанова,  як  найславніший  генерал  свого  часу  на
поприщі сексуальних звитяг,  уже  скуштував збудливої сили панування й фантазії,
яка у Східній Європі робила особливим навіть секс.




«КОЛИ ЖОРСТОКІ, КОЛИ ЧУДЕРНАЦЬКІ»


Серед перших вражень Сеґюра від Польщі було «бідне поневолене населення», ознака
того, що він — за межами Європи. У Санкт-Петербурзі його засмучувало споглядання
«необмеженого деспотизму»  і те, що всюди він бачив лише «панів і рабів» 34. Для
Казанови та для тих, хто бачив Східну  Європу, соціоекономічне «рабство» селян і
пояснювалося, і частково виправдовувалося згадками  про політичне «рабство» всіх
росіян під «деспотичним правлінням» Катерини.

Передусім  рабство  було  мірилом  цивілізованості  Росії,  точніше,  мірилом її
відсутності,  що  надихнуло  Сеґюра  показати  наслідки рабства  в порівняльному
аспекті. Він бачив, як «російський народ животіє у рабстві, наче рослина», (107)
проте  був до певної міри захищений від голодної смерті, на  відміну  від деяких
«цивілізованих (polices) народів»,  хай навіть ті були «в тисячу разів щасливіші
завдяки своїй свободі».  Сеґюр засуджував рабство, але не мав певності, чи  воно
не було корисне для Росії як для менш цивілізованого народу: «Пани в Росії мають
над своїми кріпаками майже необмежену владу, але, правду кажучи, майже всі з них
використовують цю владу надзвичайно помірковано; завдяки поступовому пом’якшенню
(adoucissement)  звичаїв  рабство  селян  дедалі  більше  нагадуватиме   колишню
(autrefois) земельну панщину в  Європі» 35. Жодної революції, жодного визволення
селян не потрібно,  якщо російське рабство так подібне до європейської панщини і
якщо пом’якшення  звичаїв  могло поступово зменшити розрив. У такий спосіб Сеґюр
фактично визнавав,  що Росія —  частина  Європи,  що  різні  частини  континенту
перебувають на різних щаблях розвитку,  що цивілізація  розвивається  поступово.
Росія не  приречена на вічне животіння,  в  неї є шанс уподібнитися  до Європи —
щоправда, не сучасної Європи, а феодальної Європи «колишніх» (autrefois) часів.

У Сеґюровій  логіці  було щось від зачарованого кола: пом’якшення звичаїв  могло
змінити природу рабства, але самі звичаї були мірилом цивілізованості, поступові
якої саме рабство і заважало.

Рабство, в якому  перебуває народ, і є справжньою  причиною того, що цивілізація
розвивається  тут  так  повільно.  Кріпак,  позбавлений  гідності  й   гордості,
принижений майже  до рівня тварин, має лише обмежені  фізичні потреби; він бажає
лише  того, що стосується  безпосередньо задоволення  його  сумного  існування і
виконання всіх обов’язків, покладених на нього паном 36.

Російські  селяни,  спочатку уподібнені  до рослин, а  тепер до тварин,  не мали
внутрішньої  потреби  цивілізуватися,  і Сеґюр  міг лише  сподіватися на панів з
їхньою  гідною схвалення «поміркованістю». Він визнавав, що селяни  були рабами,
але  «до них  ставилися досить поблажливо». Впродовж  п’яти років перебування  в
Росії  він  ніколи не  чув про випадки  «тиранії та жорстокості» 37.  Ці заслуги
російської феодальної знаті були відгомоном доброчинного просвіщення, яке  (108)
виправдовувало верховний деспотизм Катерини в очах Західної Європи.

З легкістю,  з  якою  Сеґюр  стандартами  феодальної  Європи  міряв  відсталість
кріпосницької  Росії,  він   також   міг   скористатися   прикладом  російського
деспотизму, аби засудити сучасну йому Європу. «Всі чужоземці у своїх розповідях,
—  провадив Сеґюр, — яскраво змальовують сумні наслідки деспотичного правління у
росіян,  але  треба  чесно визнати, що  в наш час  ми  не  маємо  повного  права
засуджувати самодержавство». Чи не  забули ми про Бастилію chez nous (15)? Сеґюр
закликав мандрівників бути об’єктивними:

Мораль  тут  така,  що  розважливий  мандрівник,  перш  ніж  гостро  критикувати
зауважені вади,  мусить  обернутися й подивитися,  чи  не залишив  він  у  своїй
власній країні  зловживання так само огидні чи  сміховинні, як і  побачені ним у
чужих краях. Картаючи інших, вам,  прусси, варто згадати про Шпандау; австрійцям
—  про Мункач  (в  Угорщині)  та  Оломоуц; римлянам  — про  замок  Сент-Анджело;
іспанцям — про інквізицію; голландцям — про Батавію; французам  —  про Каєнну  й
Бастилію; навіть  вам, англійці, про  тиранічну експлуатацію  моряків;  зрештою,
всім  нам —  про торгівлю неграми,  яку  після  стількох  революцій,  на  ганьбу
людськості, так тяжко повністю викоренити 38.

У цьому пасажі Сеґюр постає перед нами як ревнитель свободи, виблискуючи орденом
Цинцинната.  Його  палка  промова  адресована лише до  «цивілізованіших народів»
Західної   Європи  —  пруссів,   австрійців,  італійців,  іспанців,  голландців,
французів та англійців. Мункач в Угорщині, Оломоуц у Моравії були місцями ганьби
австрійців, так  само  як Батавія (на Яві)  і  Каєнна (у Ґвіані) — голландців  і
французів. Саме Росія змусила мандрівників «обернутися  й подивитися» на Західну
Європу з усіма її вадами.

Проте ці  вади не робили Росію рівнею іншим країнам, і, попри волелюбне обурення
Сеґюра,  лише підтверджували цю  нерівність. Західна  Європа залишалася  мірилом
цивілізованості,  (109)  на її тлі  відсталість Росії не  викликала сумнівів;  а
Росія, своєю чергою, ставала мірилом відсталості для обстеження «цивілізованіших
народів». Саме  порівняння з Росією виявило в  цих  народів  залишки деспотизму,
як-от  Бастилія  і,  передусім,  невільництво у  вигляді  торгівлі  чорношкірими
рабами.  При  цьому Сеґюр імпліцитно вписує  російське  рабство до  міжнародного
контексту. З одного  боку,  воно могло  згодом досягти стандартів  європейського
кріпацтва, але з іншого вже самою назвою було пов’язане  з чорною работоргівлею,
цією  «ганьбою  людськості». Російських селян продавали  й купували, наче чорних
африканців. Казанова  був зачарований тим, що міг купити дівчину-рабиню в Росії,
і уявляв це володіння  як екзотичний орієнтальний  досвід, але у  XVIII столітті
білі  чоловіки  купували  рабів  по  всьому  світу.  Цікаво,  що  Сеґюрова  мати
народилася  на  Гаїті у багатій французькій креольській  родині  землевласників,
ймовірно рабовласників.

Сеґюр гадав, що російські поміщики були помірковані у ставленні до селян, але як
дипломатичний представник Франції  він  виступав проти  тілесних покарань у  тих
небагатьох  випадках, коли жертвами могли стати французи. Якось до Сеґюра прибіг
кухар-француз, переляканий і скривджений, «з червоними очима, повними сліз».  Із
незрозумілої  йому причини  він  щойно дістав  сто  ударів  нагайкою за  наказом
російського можновладця. Сеґюр був вимушений вимагати «відшкодування», позаяк «я
не  терпітиму такого ставлення до  моїх  співвітчизників, захист яких входить до
моїх обов’язків». Ця  історія  мала «сміховинну  розв’язку», бо  з’ясувалося, що
француза побили помилково, сплутавши з російським кухарем, який утік і, можливо,
щось  украв. Так сталося,  що в цій  ситуації «удар, призначений для російського
кухаря-втікача, впав на  спину бідолашного француза» 39. Але Сеґюр не переймався
«долею»   росіян,  і,   розмірковуючи   про   наслідки  «іноді  жорстокі,  іноді
чудернацькі» панської влади у  Росії, переймався головно її хибним застосуванням
до  чужоземців.  Сеґюр  згадав  іншу  історію,  не  лише  кумедну,  а  й  «трохи
божевільну»,  про  чужоземця,  банкіра,  якому повідомили,  що Катерина наказала
вичинити його  і  зробити  з  нього опудало.  На щастя,  вчасно з’ясувалося,  що
імператриця мала на увазі  опудало з її  песика,  який щойно помер і  звався так
само,  як  і (110) банкір. Катерина назвала цю сцену «бурлескною» й  раділа,  що
«смішна   плутанина»  розплуталася.   Сеґюр   погоджувався,  що  ситуація   була
«безсумнівно потішною (plaisant)», але  також показувала  «долю людей,  змушених
підкорятися абсолютній  волі,  хоч би якою  абсурдною  та  була» 40. Соціальні й
політичні прояви деспотизму перетворювалися на комедію, бурлеск або абсурд тоді,
коли випадково зачіпали прибульців із Західної Європи.

У  1787  році  в  Києві  Сеґюр  сподівався представити Катерині  свого  давнього
приятеля від часів американської війни за незалежність маркіза де Лафаєта. Проте
Лафаєт затримався у Парижі, де очікував на збори  нотаблів, що провістили Велику
французьку революцію.  А тим  часом у  Києві  Сеґюр піклувався  про долю  іншого
француза,  який  шукав у  нього  захисту,  втікши  зі  служби одного російського
генерала. Француз  вступив  до нього  на  службу  у  Санкт-Петербурзі й  разом з
генералом вирушив до  його маєтку.  Там, «далеко  від столиці, сучасний росіянин
зник,  натомість відродився московит, що ставився  до своїх людей, як до рабів».
Він  бив їх без  жодної  причини й переслідував француза до  Києва, аби  завдати
дезертиру  «зразкову кару».  У  Санкт-Петербурзі  Сеґюр захоплювався,  побачивши
«внутрішні  деталі»,  за якими в  «сучасному росіянинові»  можна завжди впізнати
«старовинного московита». В Києві він мав нагоду зустрітися з московитом  сам на
сам. Сеґюр  сказав  генералові як французький посол:  «Я не  терпітиму, аби  над
французом так знущалися». Він  не втримався і  зазначив, що  через  багато років
цього російського генерала  вбив його  власний селянин, проломивши  йому  голову
сокирою 41. Для тогочасних мандрівників сокира,  звісно, була  незмінною ознакою
примітивності російських селян.

Сеґюр обурився, коли  з французами поводилися ніби з  російськими  кріпаками,  і
навіть  знав  випадки,  коли  в  Росії француженки  опинялися в  ролі Заїри. Він
переповідає історію Марі-Фелісіте Ля  Ріш — ані щасливої,  ані багатої (16), але
«гарненької й уразливої».

Її  батько  приїхав  до Росії керувати мануфактурою.  Мануфактура збанкрутувала,
(111) і дівчина найнялася служницею у  Петербурзі, повторивши долю Річардсонової
Памели,  опираючись  дедалі  наполегливішим  домаганням   російського   офіцера,
«підлого спокусника». Нарешті той  зґвалтував її, а дівчина  збожеволіла.  Сеґюр
бачив її два роки по тому, в шпиталі, досі хвору. «Це болісне видовище ніколи не
зникне з моєї пам’яті», — згадує він  і забирає з собою ескіз дівчини, «що часто
нагадує  мені  зворушливу Марі та її нещастя».  Переживання ситуації,  придбання
мистецького  сувеніра,  навіть небезстороння оповідь про «зворушливу Марі» та її
«підлого  спокусника»  зраджували  стиль  романної  форми.  Сюжет,  за  Сеґюром,
ґрунтувався на неймовірній помилці:  до  француженки ставилися, як до російської
селянки. Він попереджав про  «небезпеки в країні, де кріпацтво переслідує навіть
чужоземців,  народжених  вільними; через недосвідченість і за збігом  нещасливих
обставин  вони  наймаються  на  службу,  і  їх  можуть   помилково  прийняти  за
найпригніченішого  раба» 42. У  країні загального рабства за раба можна прийняти
будь-кого,  тим більше в Росії, де рабство ґрунтувалося не на расових, а на менш
очевидних, класових відмінностях — не таких видимих,  як різниця чорної та білої
шкіри.

У Кафі в Криму Сеґюр переживає ситуацію, вельми близьку до досвіду Казанови. Тут
він був із  Катериною та  Потьомкіним. Крим, що перебував під владою  Османської
імперії з  XV сторіччя і який  Росія захопила  лише за чотири роки  перед тим  —
1783-го,  був найорієнтальнішою  частиною  Східної  Європи.  Аби «дати  загальне
уявлення  про звичаї в країні, де існує невільництво», Сеґюр  переповів історію,
що трапилася з ним у Кафі:

Раптово перед  моїми очима з’явилася молода жінка, зодягнена a l’asiatique (17),
її постать, її хода, її очі, брови та губи — всі ці явлені мені риси незбагненно
були подібні до прекрасного образу моєї дружини.

Від подиву я застиг на місці, я не мав певності в тому, чи це не сон. Я на  мить
подумав,  що мадам  де Сеґюр  приїхала з Франції знайти мене і що хтось ховав її
від мене  й розіграв  цю зустріч:  уява  працює  швидко, і  я  опинився в країні
омани 43.



Сеґюр був далеко від  дому і, напевно, дуже сумував за своєю дружиною. Його туга
за  батьківщиною  могла  тільки  підсилити  цю  оману.  Та  все  ж  «незбагненна
подібність»  нагадувала йому про  те, що  навіть  перебуваючи  у найвіддаленіших
землях  Європи,  він залишається в її межах. Екзотична етнологія  Східної Європи
могла викликати перед його очима «прекрасний образ» мадам де Сеґюр.

Потьомкін, майстер ілюзій, спостерігав  за Сеґюром саме тоді, коли той задивився
на прекрасний образ. Коли жінка  пройшла,  Сеґюр звірився Потьомкіну, і між ними
відбувся такий діалог:

— Вона справді так схожа?

— Неймовірно — наче дві краплі води.

— Eh, bien,  _батюшка_(mon petit  pere), —  засміявся  він. Ця  молода  черкеска
належить чоловікові, який дозволить мені розпоряджатися нею, і  коли ви будете в
Петербурзі, я вам її подарую.

— Дякую вам, —  сказав  я. — Я не  прийму  подарунка,  бо гадаю,  що  такий вияв
почуттів видався б мадам де Сеґюр вельми дивним 44.

Ця розмова  невимовно  схожа на діалог  двадцятирічної давнини між Казановою  та
російським  офіцером,  коли  вони вперше  побачили Заїру, з  тією  різницею,  що
черкеска була подарунком, а не закупом, і в ролі офіцера виступала найвпливовіша
людина Росії.  Ця  подібність  свідчить,  що  в  основі  таких  діалогів  лежали
стандартні  уявлення  XVIII  сторіччя  про Східну  Європу,  що їх  XIX  століття
позичило з мемуарів Казанови та Сеґюра.

Черкеси  походили з Кавказу, що лежав  на кордоні між Європою та Азією.  Рабство
збереглося в  черкеському суспільстві навіть  у  новітні часи,  і  тому Сеґюрова
черкеска,  напевно, була  рабинею,  бо  її  могли  запропонувати  як  подарунок.
Трагедія Марі-Фелісіте  полягала в  тому,  що  її прийняли  за  «найпригніченішу
рабиню», але тепер сам Сеґюр, завдяки незбагненній  і неймовірній подібності між
жінками Західної і Східної Європи, сплутав власну дружину з рабинею. Делікатно і
з легкою іронією відмовившись від  подарунка, адже дружині він видався б «вельми
дивним»,  він  підкреслив  (113)  перевагу  західноєвропейської  цивілізації  ще
виразніше, ніж  Казанова, який таку  пропозицію прийняв. Насправді привабливість
пригод мандрівників Східною  Європою полягала почасти у тому, що вони мали змогу
володіти рабами. Читачі могли уявляти, що прийняли дарунок разом з Казановою або
відмовилися від нього разом  із Сеґюром,  але в будь-якому разі обидві  фантазії
тісно пов’язувалися.

Сеґюр невдовзі побачив, що Потьомкін цілком по-східному образився на відмову від
подарунка.  Він  звинуватив  француза  у  «нещирій делікатності»,  й  Сеґюр  був
змушений згодитися на будь-який інший подарунок.

Він  привів  мені   калмицького  хлопчика   на  ім’я   Наґун,  що   скидався  на
справжнісіньку маленьку  китайську  фігурку,  яку тільки можна  було  уявити.  Я
певний час опікувався ним,  його вчили читати, але коли я повернувся до Франції,
графиня де Кобенцль (дружина австрійського посла в Санкт-Петербурзі. — _Л._В._),
якій дуже сподобався хлопець,  вмовила мене  віддати його  їй, що я і зробив.  У
мене вдома досі є портрет цього маленького татарчука 45.

Отож Сеґюр  таки дістав раба, хлопчика, можливо  однолітка  його сина у Франції.
Хлопець  уже мав екзотичне ім’я і  виразні  риси свого етносу — калмиків, що  їх
Сеґюр міг легковажно назвати  татарськими  чи  китайськими. Калмики належали  до
монголоїдних  кочових народів, які мігрували до  Східної Європи у XVII та  XVIII
століттях, у реґіон на захід від  Волги та на північ від Каспійського моря. У XX
столітті вони утворили республіку в складі СРСР, але 1944 року Сталін депортував
майже всіх їх у Середню Азію, караючи за гадану антирадянську діяльність.

Сеґюрового хлопчика-раба  Наґуна привезли до Санкт-Петербурґа й передали дружині
австрійського  посла,  так  само,  як  Заїра  Казанови  залишилася  італійському
архітекторові.   Ціна  обох  виросла,  позаяк  Казанова  вчив  Заїру  розмовляти
італійською, а Сеґюр вчив Наґуна читати. У спогадах не сказано, якою мовою читав
Наґун,  бо в цьому не могло  виникнути сумнівів: по-французьки.  Сеґюр забрав із
собою до  Франції тільки портрет  хлопця, як сувенір,  так само, як зберіг образ
Марі-Фелісіте.  Її,   французьку  (114)  дівчину,   «помилково»  зґвалтували   у
Петербурзі, прийнявши за російську рабиню.  Калмицький хлопець  був рабом, якого
Потьомкін привіз до Санкт-Петербурґа для Сеґюра  і  якого навчили мови та манер,
створивши кумедну пародію на французьку цивілізованість.

Коли 1789 року Сеґюр повернувся  до  Санкт-Петербурґа зі своїм  хлопчиком-рабом,
інший  відомий мандрівник опинився  у російській  столиці  в центрі сенсаційного
сексуального  скандалу.  Джон  Поль Джонс, знаменитий моряк, герой американської
війни за  незалежність, прибув до Росії  за рік перед тим на запрошення Катерини
взяти  на  себе командування  Чорноморським  флотом у кампанії  проти Османської
імперії.  Він успішно  це зробив  1788 року, але  згодом, наступного  року, його
звинуватили у зґвалтуванні неповнолітньої молочниці. Її вік називали по-різному:
чотирнадцять,   дванадцять,  а  то  й  десять  років.  Коли  Катерина  висловила
невдоволення  і петербурзький  світ  оголосив  бойкот  адміралові,  його  єдиним
приятелем залишався  Сеґюр, побратим  по ордену Цинцинната.  Джонс  розповів, що
дівчина непристойно повелася у його помешканні, що він різко відмовив їй, а вона
вибігла на  вулицю з криками  про  ґвалт 46. Сеґюр  потурбувався,  аби  Катерину
ознайомили з версією Джонса, і  вона припинила судову справу. В будь-якому  разі
кар’єра Джонса в російській армії закінчилася, і він незабаром виїхав з Росії.

Сеґюрова оповідь про ці події посмертно повернула добре ім’я адміралові в Європі
й Америці  XIX  століття,  але  в  XX столітті  історик  Самуель  Еліот  Морісон
переглянув  версію  про його  невинність. Морісон цитує Джонсові свідчення перед
російською  поліцією про те, що він часто  «грався» з  дівчинкою, що  вона  була
зовсім не проти  «зробити те, чого чоловіки  хотіли від неї», і  що він постійно
давав їй  гроші.  Він лише  запевняв, що  ніколи не мав з нею статевого акту,  а
також думав, що вона була старша 47.  Джон Поль  Джонс,  як і Казанова, славився
своєю  любов’ю до  жінок,  до дорослих жінок,  але,  як  і Казанова, у Росії він
виявив  у собі  сексуальне зацікавлення  незрілими дівчатами. Для  нього  Східна
Європа теж стала тереном відкриття сексуальних  фантазій, хоча  замість  купівлі
рабині він задовольнився роллю  клієнта  дитячої  проституції. Цікаво, що  Джонс
почав свою морську кар’єру (115) в 1760-х на човні, що перевозив  рабів з Африки
до Ямайки,  і відтоді назавжди засудив цю «паскудну  торгівлю» 48. Він також міг
придбати рабиню в Петербурзі 1789 року, як це зробили Казанова та Сеґюр, але він
знав справжню суть рабства, тому не здався своїм фантазіям.

Джонс помер 1792 року в Парижі в розпал Великої французької революції. Як  герой
революції  американської,  він  був з  почестями похований  у  Франції, визнаний
громадськістю, що  контрастувало  з його  цілковитою  ізоляцією  та  вигнанням з
Петербурґа 1789 року. Сеґюр, перейнятий  відчуттям  парадоксальних суперечностей
Росії,  думав  про Джонса  і  дивувався тому перетворенню, завдяки якому «велика
столиця стала для  нього  пусткою» 49. Сам Сеґюр виїхав  із Петербурґа того-таки
1789  року,  щойно  дізнавшись  про  падіння  Бастилії,  яке  викликало  великий
ентузіазм  у  Санкт-Петербурзі: «Французи,  росіяни,  датчани, німці,  англійці,
голландці — всі на вулицях вітали й обіймали  одне одного, ніби  звільнилися від
тяжких  ланцюгів,  що  їх  сковували».  Складалося враження,  що  Петербурґ  був
частиною Європи. Катерина, коли Сеґюр  прийшов попрощатися  з нею, не мала таких
ілюзій та ентузіазму. «Ви б краще лишилися зі мною, — сказала вона,  і не шукали
бурі, чиєї сили  ви, можливо,  не уявляєте».  Вона застерегла проти його власної
«схильності  до нової  філософії  та  свободи» 50.  Сеґюр, попри свою відданість
ідеалам  свободи  й  просвітницької філософії, готуючись  до від’їзду, подарував
дружині австрійського  посла власного раба  — калмицького  хлопчика і забрав  із
собою як сувенір лише його портрет. Він не  мав  жодного  зображення  черкеської
дівчини  з  Кафи,  але навіть не потребував  його,  бо  завжди міг пригадати  її
«прекрасний образ», дивлячись на власну дружину.




«ЗНАТИ МОЛДАВАН»


У 1699 році за Карловицькою мирною угодою турки  назавжди втратили Угорщину, яка
ввійшла до  складу  Габсбурзької  імперії.  Упродовж  першого десятиріччя  XVIII
століття семигородський князь Ференц Ракоці  очолив велике угорське повстання за
незалежність  проти  Габсбурґів,  але врешті-решт зазнав  поразки  і  1711  року
залишив (116) Угорщину. Барон Франсуа  де Тотт, син одного з  його  прибічників,
народився 1733 року  у вигнанні у батьків-угорців,  а був вихований у Франції як
француз  епохи Просвітництва. Тотт був  військовиком, артилерійським офіцером  і
належав до неофіційної французької  військової  ради  при османському султанові,
армія  якого потребувала негайних реформ. У 1770-х роках Тотт навчав інженерів у
Константинополі, давав поради щодо артилерії  та  викладав тригонометрію в новій
військово-морській математичній  школі 51.  Як людина  доби  Просвітництва  він,
імовірно, вчив турків робити гармати за «Енциклопедією» Дідро.

Тотт  у  своїх спогадах, писаних  французькою  й опублікованих в Амстердамі 1785
року,  вихвалявся,  що  прожив двадцять  три  роки  в  Османській  імперії.  Він
спростовував   «хибні  уявлення»,   поширені  в  усіх  попередніх   оповідях,  і
виокремлював з-поміж них знамениті свідчення леді Мері Уортлі Монтеґю як приклад
найбільшого   наклепу.  Її  «Листи  з  турецького  посольства»  були  «мішаниною
фантазій» і «абсурдних суперечностей». Він адресував свої свідчення не «тим, хто
любить фантазувати», а «тим,  хто хоче  знань». У  дусі філософських «початкових
бесід» він починав  свої спогади з обговорення  зв’язку  між кліматом  і  формою
правління, дуже  цікавого для  Монтеск’є  і  навіть для  Руссо. Тотт заперечував
тогочасну  аксіому про залежність цивілізованості від  географічної  широти, яка
передбачала зміну рівня цивілізованості уздовж  осі північ  — південь. Натомість
він запропонував менш передбачувану сферу «деспотизму, що  часом  міг виникати в
спекотних зонах,  а  подеколи близько  до полярного кола»,  наголошуючи,  що «те
розмаїття  звичаїв,  яке   сьогодні  відрізняє  народи,  позбавило  всі  людські
суспільства очевидної природної та первісної  подібності» 52.  Тож він  окреслив
простір  від  полярного   Петербурґа  до  спекотної  Туреччини  і   приготувався
досліджувати «розмаїття манер» народів цього простору.

Тотт  розповів про  свою подорож Східною  Європою до Константинополя, де він мав
узятися за свою військову роботу. Він  вирушив  із  Парижа  1767 року  і  спершу
побував  у Відні, потім  подався до Варшави,  аби  побачити  Польщу,  а потім на
південь —  в Україну. Він перетнув Дністер, що  позначав (117) кордон  між Річчю
Посполитою та Османською імперією, попрямував через Молдавію і Бесарабію в Крим,
найсхідніший рубіж  своєї подорожі. Тотт,  уже  в Польщі,  відчув, що всі країни
Східної  Європи  об’єднувало  щось  спільне:  «Нестача  провізії,  брак   коней,
недоброзичливість  людей  у Польщі  —  все це  підготувало  мене  до  терплячого
подолання  тих труднощів,  що  їх слід  було  перебороти попереду, аби дістатися
мети» 53. На його шляху від  Польщі  й через Україну, Молдавію та  Бесарабію  до
Криму «труднощів» не бракувало.

Аби допомогти  подолати їх,  на кордоні османської Молдавії Тотта, як і багатьох
інших офіційних  і  неофіційних посланців до султана,  зустрів «мікмандар»,  або
«чоадар».  Мікмандар,  цим  разом Алі-аґа,  мав  дбати  про  коней,  провізію та
ночівлю. Робив він це, змушуючи місцеве населення допомагати мандрівникові.

Отож  він розмістив  нас  у  вельми гарному  селі,  чиї  нещасні мешканці мусили
постачати нам  провізію.  Одну родину  негайно виселили, щоб дати нам місце, дві
вівці   були  забиті  та  з’їдені   без   жодного  відшкодування,  і  ще  кілька
безпідставних стусанів налаштували мене проти мого провідника 54.

Це — типовий досвід мандрівника володіннями Османської імперії XVIII століття, а
відтак і типовий неприємний досвід тогочасних  селян, змушених приймати всіх тих
відвідувачів. Під  час  переправи  через  Прут  Алі-аґа  зігнав  батогом  триста
молдавських селян, аби ті спорудили пліт, а потім, вимахуючи тим самим  батогом,
запевнив Тотта, що всіх селян повісять, якщо хоч голка з  його багажу потоне під
час  переправи 55.  Приблизно  за  тих  самих  часів, у  1760-ті роки,  Казанова
дізнався, що  в Росії  слуг треба бити.  Двадцять років по тому  у Волощині,  що
межувала з Молдавією, Салаберрі чув звірячі стогони селян-кріпаків, зодягнених у
вбрання із овчини, коли їх  примушували тягти  його  екіпаж.  Скрізь  у  Східній
Європі  мандрівники спостерігали  примус  і  жорстоке  побиття — знаки рабського
становища селян.

У своїх  спогадах Тотт повністю наводить свою розмову з мікмандаром Алі-аґою про
поводження з молдаванами. Це  був  свого  роду філософський діалог — літературна
форма, що (118) широко використовувалася просвітителями, зокрема такими великими
мислителями, як Вольтер і  Дідро. Казанова звернувся до неформального розмовного
діалогу, коли описував своє  повчальне посвячення  в деталі рабства в  Росії  та
Польщі, а Тотт подавав ту саму тему, дотримуючись більш літературної структури і
філософської  моралі. Діалог починався  із заперечень просвіченого  Тотта  проти
надмірної жорстокості:

_Барон:_Ваша вправність під час  переправи  через Прут і в постачанні нас доброю
їжею викликає в мене  щире захоплення, мій дорогий Алі-аґа, якби тільки ви менше
били цих нещасних молдаван або били їх лише за непослух.

_Алі-аґа:_Яка їм різниця, коли їх  б’ють,  до чи після? Чи не краще одразу з цим
покінчити, не гаючи часу?

_Барон:_Гаяти  час!  Чи добре  ви використовуєте час, коли без причини б’єте цих
нещасних, чия добра воля, сила і покора творять дива?

_Алі-аґа:_Месьє, як це можливо? Говорячи по-турецьки, поживши в Константинополі,
знаючи греків, ви досі не знаєте, що молдавани нічого  не робитимуть, поки їх не
відлупцюють? 36

Тотт жалівся,  що «шматки  їжі,  що їх ви дістаєте  ударами батога, мені поперек
горла стають», і попросив, аби йому дозволили платити за їжу.

Його  почуття схожі на  емоції леді  Мері п’ятдесятирічної давнини,  хоча він  і
зневажав  її  листи. Подорожуючи Сербією, вона з жахом довідалася, що її  ескорт
яничарів на чолі  з аґою  жорстоко експлуатував місцеве населення  від її імені.
Про свій смуток вона написала принцесі Уельській:

Мені випала чергова нагода для співчуття. Нещасних, що здали нам у найм двадцять
возів,  аби  перевезти  сюди наш  баґаж з  Белґрада, відіслали  назад без жодної
платні, причому деякі їхні  коні були скалічені, інші вбиті,  але господарям  не
заплатили. Бідолахи ходили навколо хати, жалісно ридаючи і рвучи на собі волосся
та  бороди, але  не  дістали  від  солдатів  нічого, крім  стусанів. Я  не  можу
висловити Вам, Ваша Королівська Величносте, наскільки зворушила мене ця сцена. Я
заплатила  б  їм  гроші  з  власної кишені,  але  їх  забрав би  аґа,  безжально
скривдивши цих нещасних 57. (119)

Тотт теж хотів заплатити, адже його цивілізована совість давалася взнаки,  а їжа
застрягала йому в горлі. Він сказав Алі-азі: «Будьте спокійні, я щедро заплачу і
зможу дістати все найкраще.  Цей спосіб ліпший від вашого». Алі-аґа відповів, що
це  не  допоможе: «Ви не дістанете  хліба взагалі,  я вас  запевняю; я  знаю цих
молдаван, вони хочуть, щоб їх били».

Тотт  далі  наполягав, що  він відмовиться  від  султанового  відшкодування його
витрат і що  селяни,  своєю чергою,  «відмовляться від побиття, коли, звісно, їм
заплатять». Алі-аґа погодився на цей експеримент:

_Алі-аґа:_Ви  волієте цього,  я  погоджуюся.  Мені здається,  вам  потрібен  цей
досвід,  аби ви знали молдаван,  але коли ви  їх вже знатимете, пам’ятайте: буде
несправедливо  щодо мене, якщо  я  ляжу  спати без вечері. І коли ваші  гроші чи
красномовство  ні до чого  не  приведуть,  ви  без  заперечень  дасте  мені волю
використати мій метод.

_Барон:_Хай так і буде, бо  ж  ми домовилися.  Треба,  тільки-но ми прибудемо до
якогось  села  на  ночівлю,  знайти  сільського  війта, аби я  міг  по-дружньому
домовитися з ним про харчі 58.

Мандрівники  часів Просвітництва  опановували Східну Європу,  пізнаючи її,  адже
весь  сенс  Тоттового  експерименту  й  діалогу  полягав  у  тому,  щоби  «знати
молдаван».  Так  само і Казанова стверджував,  що треба поїхати  до  Москви, аби
«пізнати  росіян». Цими знаннями  мандрівники  ділились  із західноєвропейськими
читачами  —  зрозуміло,  тими,  «хто  шукав  знань»,  а  не  тими,  «хто   любив
фантазувати».

Нарешті Тотт зустрівся із сільським війтом і звернувся до нього турецькою. Барон
мав  усі  підстави  пишатися  своїми  лінґвістичними  здібностями  і  думав,  що
попередні  мандрівники,  на кшталт  леді  Мері,  писали  нісенітниці  саме через
незнання мови. Він випробував свою пишномовність: «Ось, візьми трохи грошей, мій
друже, і купи на них харчів, яких ми потребуємо; я завжди  любив молдаван і я не
можу  дивитися  на  те,  як погано з  ними поводяться, тож я  сподіваюся, що  ти
дістанеш  для  мене ягня  і трохи хліба, а на решту  грошей можеш  випити за моє
здоров’я». Поза сумнівом, це (120) була прекрасна промова, але молдавський війт,
на жаль, хитав головою, показуючи, що не розуміє турецької. Тоді Тотт  спробував
сказати  те  саме грецькою,  але  молдаванин  знову  нічого  не  зрозумів. Попри
блискучі мовні  здібності, барон  так  і не дістав вечері. Ба більше, молдаванин
намагався  знаками показати, «що в селі нічого немає, а люди вмирають з голоду».
Тотт повернувся до Алі-аґи, докоряючи,  що той привів їх у настільки бідне село,
де взагалі не  було  їжі, але  Алі-аґа  був незворушний: «Аби довести  вам, що я
краще знаю молдаван, дозвольте мені поговорити з ним». Він запевнив: «Якщо ви за
чверть години не  матимете найліпшої вечері, то можете віддячити мені всіма тими
ударами, що я завдам йому» 59.

Сховавши  батога під  одягом,  Алі-аґа  «безтурботно»  підійшов  до молдавського
війта, дружньо поплескавши його: «Вітаю, друже, як ся маєш? Добре? Тоді кажи, чи
не пізнаєш Алі-аґи,  друже? Давай, кажи». Молдаванин  надалі не розумів. Алі-аґа
вів  далі: «Що,  друже, ти  справді не  розумієш  турецької?» Тоді  він  повалив
молдаванина на землю і кілька разів ударив його: «Ось  тобі, падлюко, аби вивчив
мову». І справді, молдаванин почав розмовляти турецькою: «За що ти мене б’єш? Чи
ти  не знаєш, що ми бідні люди  і що наш господар ледь лишає нам повітря, аби ми
дихали?» Алі-аґа, не зважаючи на його благання, сказав Тоттові: «Eh bien, месьє,
ви  бачите,  з мене добрий  учитель  мов, він  уже  чудово розмовляє  турецькою!
Принаймні ми можемо поспілкуватися, а це вже щось». Потім Алі-аґа витяг батога і
почав бити старосту: «Ах ти невірний мерзотнику, то ти  нічого не маєш! Добре, я
зроблю тебе багатим, так само, як я навчив тебе турецької мови». Харчі знайшлися
за пів години.  Тотт  визнав свою  поразку:  «Як після цього не  погодитися,  що
рецепт Алі кращий за мій, і як тут  не вилікуватися від моєї впертої гуманності?
 60.

Тотт  твердив,  що  мешканці  Східної Європи —  теж  люди,  і програв.  Оптимізм
Просвітництва, його  віра в людську природу не витримали  випробування у Східній
Європі,  й Тотт дозволив  собі  звільнитися  від  власної «впертої  гуманності».
Казанова  і Сеґюр в Росії також позбулися  будь-яких докорів сумління  з приводу
рабства   у  вигляді  особистої  власності  чи  брутального  пригнічення  всього
селянства.  Тотт,  як  і   (121)  Казанова,  засвоїв,  що  деякі  люди  не  лише
заслуговують батога,  але  й хочуть його.  У  Східній Європі  західноєвропейські
мандрівники  вчилися  стримувати  свої почуття  гуманності  через  «те розмаїття
звичаїв, яке сьогодні відрізняє  народи».  Урок здавався важким, але форма  його
подання — діалог «Барона» з «Алі-аґою», за участі «Молдаванина»,  перетворювався
на  п’єску з  трьома акторами,  своєрідну літературну  розвагу.  В  ньому,  поза
сумнівом, були і комедійні риси.

Алі-аґа з його жартами про «навчання турецької» й задерикуватою певністю, що він
знає  молдаван ліпше  за Тотта,  був,  звісно,  комічним  негідником.  Він трохи
нагадував інших  східних  персонажів  XVIII століття,  особливо турка  Осмина  з
Моцартового  «Викрадення  з  сералю».  «Мікмандари»,  або  «чоадари»,  від  яких
залежало життя мандрівників,  не користувалися  загальною  симпатією  тогочасної
подорожньої літератури. Леді Крейвен,  повертаючись із  Константинополя до Відня
1786  року, була  люта на «свого  гидкого  чоадара»  через  постійні затримки  й
насамперед  за  те,  що він якось узяв гарячу  воду, призначену для її ранкового
шоколаду,  на приготування  своєї турецької кави 61. Тоттового  турка  натомість
виправдала його перемога в  парі — Алі-аґа  таки по-справжньому «знав» молдаван.
Стосовно   ж  постаті  молдаванина,   Тотт  визнавав   крайню  злиденність  його
односельців,  котрих безжально експлуатували  господарі,  яких призначав султан.
Проте молдаванин також виявився комічною постаттю через те, що вдавав, нібито не
знає   турецької,  й  послуговувався  комічними   жестами,  наче  у  блазенській
пантомімі. Тотт і себе  змалював в  образі комічного персонажа, об’єкта власного
жарту, який наївно вірив у  людську природу й виніс із Молдавії добрий урок. Але
навіть   відмовляючись  від   своєї   «впертої  гуманності»,   він   утверджував
цивілізаційну  вищість  Західної  Європи, адже  Алі-аґа узагалі  не  мав  ніякої
гуманності,  щоб  відмовитися  від  неї. Ці  три  персонажі  драми  представляли
відповідно Західну Європу,  Східну Європу й Азію. Зрештою Західна Європа неохоче
погодилася й навіть схвалила побиття, що відбувалися  в Східній  Європі, але цей
урок негуманності  був  настільки  жорстоким, що його  можна  було подати лише у
формі комедії. (122)




«ЗВИЧАЇ ТУБІЛЬЦІВ»


Мандрівник  Східною  Європою  мимоволі  ставав  учасником  жорстоких  утисків  і
рабства. Цю участь зумовлювала сама природа  подорожі:  потрібно  було діставати
харч, знаходити місце для ночівлі й  транспорт та захищати себе. Це  стосувалось
як  Російської, так і  Османської імперій.  У 1778 році  Кокс та його  супутники
вирушили  в одноденну мандрівку з Москви до Свято-Троїцької лаври,  але «в чужих
краях  постійно виникають  перепони,  неочікувані для тих,  хто недостатньо знає
звичаї  тубільців», а відтак  на  мандрівку пішло три дні  замість запланованого
одного. Проблема полягала  в тому, що хоча мандрівникам офіційно було  дозволено
наймати поштових коней за символічну плату, вони хутко зрозуміли, що «на чужинця
чатують нескінченні  затримки, коли його  не супроводжує російський солдат, який
підганяє поштових  службовців» 62.  Хоча  вони й  вимахували офіційним  папером,
ніхто не поспішав  дати їм коней. Плануючи виїхати о  п’ятій  ранку, мандрівники
вирушили  через дев’ять годин і проїхали лише чотири  милі із сорока, після чого
візники відмовилися везти їх далі.

Даремно ми показували ордер на  коней;  вони заявили, що він  дозволяв нам брати
коней  тільки від одного села до іншого, тож без зайвих церемоній повернулися до
Москви.  Ми  втратили  ще  дві  години,  і  наш перекладач-богемець  довго  щось
пояснював каліченою російською, перш ніж ми змогли переконати мешканців дати нам
коней, після чого нас знову висадили  в іншому селі,  на відстані трьох миль від
попереднього, де  все повторилося спочатку: суперечки, погрози й  обіцянки.  Так
майже до півночі ми сперечалися, рухаючись  від села до села, що рясно вкривають
цю частину країни 63.

Перед  нами комічна ситуація, в основі якої лежить спроба дістати коней в Росії.
Вона нагадує спроби  Тотта дістати харчі в Молдавії за десять років перед тим. В
обох  комедіях   з’являється  елемент  фарсу,  коли  місцеві  мешканці   свідомо
відмовляються  розуміти  подорожніх.   У  випадку  з  Коксом  безнадійні  спроби
перекладача-богемця  порозумітися  з  (123)  селянами  ґрунтуються  на  позірній
подібності  чеської та російської мов.  Справжнім  доказом комедійності ситуації
стала її щаслива розв’язка, аналогічна тій, яка спіткала Кокса в Молдавії.

Наступного  дня   на  півдорозі  до  монастиря  подорожні  зустріли  російського
сержанта, якого  їм на порятунок вислав  російський  князь, і жодних  проблем  з
кіньми вже не виникало.

Наш приятель сержант виявився напрочуд добрим агентом. Як тільки селяни починали
сперечатися, він негайно розганяв  їх  палицею, красномовнішою за найпатетичніші
випрохування.  Мужики,  безперечно, були привчені до такої риторики і зносили її
терпляче, з добрим гумором; а сівши на козли, починали свистіти  й співати своїх
народних пісень, наче і не було нічого 64.

Тобто сержант відігравав таку саму роль, що  й мікмандар в Османській імперії, і
Кокс визнав, що  «досвід попереднього дня навчив  нас цінувати цього військового
помічника» 65.  Кокс дістав той самий урок, що й Тотт, і міг дивитися на побиття
візників  з  такою  ж байдужістю,  іронічно пишучи  про «красномовство» палиці і
зауваживши бадьорий «добрий настрій», з яким селяни мало не вітали побої, навіть
насвистували й співали.

Коли Кокс невдовзі виїхав з Москви у  довшу подорож до Санкт-Петербурґа,  він не
забув уроку  про  особливості російської транспортної системи  і нагадував своїм
читачам:

І справді,  як  я  зауважив  раніше, чужоземцеві,  котрий хоче  подорожувати  не
зволікаючи,  слід не лише дістати паспорт, а й також знайти російського солдата,
який не сперечатиметься  із селянами  і не  чекатиме, поки  візьметься до роботи
повільний поштмейстер, а швидко вирішить справу за допомоги своєї палиці 66.

Цей важливий урок  не просто полегшував  пересування, але  й  за словами  самого
Кокса,  дозволяв  просвітити  «тих,  хто  не надто  добре  знається  на  звичаях
тубільців». Кокс ділився з  читачами своїм знанням про росіян,  схожим на Тоттів
досвід із молдаванами, особливо відзначаючи любов  цих народів до (124) тілесних
покарань. Удруге згадуючи про побиття, Кокс знову пише про «схильність тубільців
до співів», позаяк «навіть ті  селяни, що були кучерами й форейторами, тільки-но
бралися за свою справу, відразу починали наспівувати» 67.  Виглядало так, нібито
їх били, аби змусити саме співати, а не їхати.

Кокс чудово розумів, чому він не міг одержати коней без допомоги солдата: «Плата
за найм  цих  коней настільки незначна,  що власники могли використовувати їх  з
більшим  зиском на інших роботах» 68. Натомість Тотт вдався до довгих пасажів, у
яких засвідчував свою  готовність  платити, аби побої  не  були потрактовані  як
результат його скнарості. Інші мандрівники відверто писали,  що  із задоволенням
користувалися фінансовими перевагами,  якщо  їм вдавалося  втиснутися  в місцеву
соціоекономічну  систему, яка не ґарантувала  селянам ніякої  майнової  безпеки.
Подорожуючи  1794  року  Угорщиною,  Гоффманнсеґ  радо заощаджував гроші:  «Коли
мандрівник має ордер  від  органів  влади, кожне  село  зобов’язане  надати йому
коней. Отож, якщо ви знайомі з якимось впливовим чиновником  і він може виписати
вам такий ордер, ви маєте змогу подорожувати вельми дешево» 69.

Коли заради зручності мандрівників належало вдатися до насильства, то з цим було
легше  миритися,  якщо  бив  хтось інший  —  турецький мікмандар або  російський
сержант.  Мандрівник  міг  переконати  себе,  що насильство було  природним  для
соціальних  відносин  у  цих країнах  і просто відображало  «звичаї  тубільців».
Салаберрі, прямуючи 1791 року через Угорщину до Волощини,  збирався заночувати в
Луґожі, поблизу Тімішоари.

У Луґожі ми послали наші подорожні папери до комісара округи, який переправив їх
до  окружного  судді.  Останній  був  на балу  і повернувся лише за  дві години.
Комісар декілька разів ударив  його кийком, суддя наказав побити пандура, пандур
— селян, а ті, своєю  чергою, били коней.  Voila! коли підрахувати,  то з нагоди
нашого прибуття в Луґожі було роздано близько п’ятдесяти  ударів кийком (a notre
occasion) 70.

Мандрівники почувалися  повністю  непричетними  до  побоїв, яким  вони лише дали
привід, і розважалися (125) комічним боком цього видовища.  Кількість ударів, що
їх  порахував  Салаберрі — voila, —  сприймалася як пародійне засвідчення ваготи
мандрівників. Трохи згодом Салаберрі побачив валаського боярина, котрий лупцював
свого слугу, який мусив приготувати для мандрівників кімнату, запалити світло та
принести соломи на постіль. Французький маркіз без найменшого обурення повідомив
про наслідки  покари: «Раб  не  став ані  сумнішим, ані  сумліннішим,  адже  тут
побиття — це  єдиний  спосіб  щось вимагати» 71.  Волохи були  схожі на молдаван
Тотта,  а  побиття  навряд  чи  вимагало  додаткових  пояснень,  адже  Салаберрі
достатньо вивчив Східну Європу, щоби ототожнити слугу з невільником.

Тілесні  покарання,  до  яких  вдавалися самі  мандрівники,  наприклад Казанова,
котрий  побив  Заїру, офіційні провідники,  як-от  Тоттів  мікмандар чи  сержант
Кокса,  й  місцеві пани на кшталт валаського  боярина, трактувалися  як яскравий
прояв східноєвропейського рабства. Водночас  Кокс дуже  цікавився  в’язницями  й
карною  системою загалом, тож  він пильно  придивлявся до тілесних  покарань  як
засобу реалізації публічного права та порядку. Попередниця Катерини, імператриця
Єлизавета,  скасувала смертну кару в  Росії, а сама  Катерина скасувала тортури,
Вольтер у Франції й Вільям Блекстоун в Англії сприйняли це за  знак доброчинного
впливу Просвітництва на карне  законодавство. Проте Кокс  не поспішав  визнавати
досягнень Росії у цій справі  і започаткував довгочасний дискурс осуду покарання
каторжною працею й заслання до Сибіру: «Навіть найдоброчинніша людина, ймовірно,
не  буде в захваті від скасування  смертної кари, коли  зверне увагу на те,  що,
хоча за буквою карних законів лиходіїв у Росії не засуджують до страти, багато з
них приречені  на загибель через покарання майже напевно, а  часом і неприховано
смертельні,  що глузливо обіцяють  надію на життя, але насправді лише подовжують
вмирання» 72. Такі міркування майже незмінно повторювалися у XIX і XX століттях.

Менш  прийнятним  з погляду  сучасних  звичаїв  був  докладний  опис  публічного
покарання  у  Санкт-Петербурзі,  в  якому   батіг  ставав  символом  російського
варварства. Оповідь починається як звичайний день із життя туриста: (126)








«Supplice du  Grand Knout» («Покарання  великим батогом») з книги Шаппа д’Отроша
«Подорож  до Сибіру за наказом  короля в 1761  році  з  нотатками про  звичаї та
норови  росіян»  (Paris,  1768,  vol.  І).  Тілесне покарання  батогом  ілюструє
«традиції та  звичаї  росіян»,  що  їх  дослідив мандрівник XVIII століття; роль
росіян,  глядачів,  зображених  на  ґравюрі,  виявляється  ще  одним  свідченням
варварства,  хоча  тіло  покараного  злочинця  виставляли на огляд  зацікавленої
просвіченої  публіки   навіть  у  Франції.  (З   дозволу  Гатонської  бібліотеки
Гарвардського університету.) (127)









«Supplice du  Knout Ordinaire»  («Покарання  звичайним батогом») з  книги  Шаппа
д’Отроша «Подорож до Сибіру» (vol. І), де погляд російських глядачів, зображених
на  ґравюрі, зустрічаючись  із поглядом французьких  глядачів,  що дивляться  на
ґравюру, породжує  порнографію  варварства  в  час зустрічі  Східної  Європи  із
Західною  Європою.  Російський «кнут» був також детально описаний  у  «Жульєтті»
маркіза де  Сада. (З дозволу Гатонської бібліотеки Гарвардського  університету.)
(128)


Одного ранку, коли я прогулювався вулицями  Петербурґа, поблизу ринку я зауважив
велику юрбу людей і, запитавши, в чому  справа, дізнався, що всі вони зібралися,
аби подивитися, як  каратимуть батогом  переступника, звинуваченого у  вбивстві.
Хоча я аж затремтів від думки про те, щоби стати свідком агонії ближнього, все ж
цікавість взяла  гору над  почуттями.  Я  прослизнув крізь  юрбу і виліз на  дах
дерев’яної  хати, звідки у  всіх деталях відкривалася  панорама  цього жахливого
видовища 73.

Придушення Коксом природного «тремтіння»  скидалося  на інші засоби, за допомоги
яких мандрівники позбувалися докорів  «упертої гуманності», коли  вже потрапляли
до  світу  рабства й  тілесних  покарань.  Зацікавленого  читача теж  запрошують
оцінити картину, змальовану з натуралістичними деталями й вивірену до останнього
міліметра.

Кат тримав у  руці батіг: це важкий ремінь завтовшки з п’ятишилінґову монету  та
завширшки у три чверті дюйма, прив’язаний до щільно плетеного прута, що залізним
кільцем  сполучався  з  маленьким  шматочком  шкіри,  прикріпленої  до  короткої
дерев’яної ручки.

Кат (…) вдарив пласким кінцем батога впоперек голої спини злочинця, рухаючись на
шість  або  сім дюймів від шиї  до  пояса. Він почав з правого рамена і завдавав
ударів паралельно один одному до самого лівого рамена, не  зупиняючись, доки  не
вдарив триста тридцять три рази — кількість, зазначена у вироку 74.

Кокс  додав, що  насамкінець  ніздрі  злочинця  розірвали  щипцями, а на обличчі
поставили тавро. Тепер його можна було висилати на сибірські копальні.

З  даху  Кокс не побачив «жахів» Сибіру, а отже, не міг виміряти й описати  їх з
тою самою  науковою  точністю, що  й застосування батога.  Фуко  описав  реформу
покарань  у   XVIII  столітті   як   перехід  від   видовищної   смертної   кари
царевбивці-невдахи Дам’єна  в  1757  році, де  щипці грали  визначальну роль, до
«просвіченішої» та  «новочасної» в’язничної  дисципліни з постійним наглядом  за
камерами і старанно розписаним розкладом дня. Видовище, що його Кокс спостерігав
у Петербурзі, було  типовим публічним (129) покаранням  ancien regime  (18), але
його  погляд просвітителя й мандрівника  аналізував побиття  під  науковим кутом
зору   (Фуко   називав   би   це    «мікрофізикою»   влади):   товщина   батога,
перпендикулярність  ударів,   точна   цифра   в   триста   тридцять   три  тощо.
Західноєвропейська цивілізація, що спостерігала з даху, проголосила свою вищість
над східноєвропейським варварством, а разом з цим і над побитим тілом раба.

Кокс, здається, розумів, що його  оповідь надто натуралістична, тож запропонував
дещо  неоковирне  виправдання:  «З огляду на  те, що кілька авторів  неправильно
описали покарання батогом, я був особливо уважний до того,  що потрапило  в поле
мого  огляду». Попри це,  важко  не  помітити хиже  збудження Кокса,  що  описує
оголену спину злочинця з такою самою  брутальністю,  з якою Казанова  запрошував
читача  слідувати  за   його  пальцями,  що  перевіряли  незайманість  тільки-но
придбаної  рабині.  Втім,  Заїра  під  час  цієї  перевірки  стояла між стегнами
Казанови, а Кокс спостерігав за екзекуцією з високого даху. Як міг він знати, що
батіг  був  «завтовшки з п’ятишилінґову монету та завширшки три чверті дюйма»? У
спеціальній примітці  він запевняє читачів,  що то  були «точні розміри» батога,
який він «добув» у Росії і «який  відтоді став моєю власністю». Можна уявити, як
Кокс  у  цьому місці відклав  ручку, взяв батога до  однієї руки, а вимірювальну
стрічку — до другої:

Довжина батога 2 фути, ширина верхівки чверть дюйма, внизу половина. Товщина 1/8
дюйма. Довжина плетеного прута  2 фути,  довжина кола  — 2 й 1/2 дюйма.  Діаметр
кільця 1 і 3/8  дюйма. Довжина  шкіряної пружини 1 і 1/2 дюйма. Довжина ручки  1
фут, 2 і 1/2 дюйма. Загальна довжина 5 футів, 5 і 3/8 дюйма. Вага 11 унцій 75.

Батіг сумлінно  виміряли. Хоча ці дані  потрапили  лише до приміток,  Кокс  таки
залишив їх у книжці, якщо хтось із читачів зацікавиться ними так, як він сам.

Книга вийшла 1784 року, саме  тоді, коли  маркіза де Сада перевели з Венсанської
в’язниці до Бастилії. В  «Історії Жульєтти» де Сад наділив свого героя у  Сибіру
пристрастю до (130) шмагання, твердячи, що «ця звичка настільки непоборна, що її
жертви не можуть жити без побоїв». Сад також зобразив саму Катерину  з батогом у
руці  й  описав це  знаряддя в садистичній  примітці,  майже пародіюючи примітку
Кокса:

Батіг зроблено  із бичого  статевого члена;  до  нього  приєднано три  ремені  з
лосевої  шкіри.  Вже  від  першого  удару  починає  сочитися  кров:  ці знаряддя
незрівнянно  корисні для тих, хто активно або пасивно  полюбляє утіхи  шмагання.
Аби збільшити їх ефективність, до прутів можна приробити металеві наконечники, і
це  дозволяє  здерти шкіру  без жодних  зусиль. Сотня  ударів,  завданих сильною
рукою, вб’є будь-кого. Один такий батіг з більшою чи меншою кількістю  металевих
наконечників є в кожного похітливого росіянина 70.

І один такий  самий батіг став  власністю англійського священика Вільяма  Кокса.
Сеґюр привіз до Парижа  портрет  французької  дівчини,  зґвалтованої  в Росії, і
зображення  калмицького хлопця,  що  був  його особистим  рабом. Кокс  придбав у
Східній Європі менш сентиментальний сувенір.




«БІДОЛАШНІ, ЖАЛЮГІДНІ РАБИ!»


«Особиста залежність,  в якій перебувають нижчі  класи Польщі,  — справжнісіньке
рабство, —  писав 1772 року Джозеф  Маршалл  у  подорожніх нотатках, —  це такий
самий деспотизм, з  яким плантатори Вест-Індії ставляться до  своїх африканських
рабів.  Порівняно  з  ними   пригноблення  російських   селян  видається  повною
свободою». Проте Маршалл  також  вважав,  що  становище  російських  селян «дуже
близьке до  становища  чорношкірих  на наших цукрових  плантаціях».  Він  навіть
гадав, що  до початку просвіченого  царювання Катерини «вони (російські  селяни)
були більш поневолені, ніж у Польщі» 77.  Маршалл особливо переймався делікатним
питанням,  де у Східній Європі умови рабства найнестерпніші,  але при  цьому він
чітко заявив те,  на що інші тільки натякали:  рабство селян у Східній Європі не
відрізнялося від становища чорношкірих рабів у Західній півкулі. (131)

Розповідь  Маршалла про його мандри Європою,  що  охоплювали  Росію,  Україну та
Польщу,  посідає  незвичайне, хоча  й не  унікальне,  місце серед  інших  творів
подорожньої літератури  XVIII століття, адже він сам був людиною  непомітною,  і
дехто навіть мав думку, що він узагалі ніколи нікуди не вирушав. Джон Паркінсон,
який  мандрував  Росією в 1790-х, чув у Стокгольмі «кілька  цікавих історій» про
Маршалла,  який  «опублікував подорожні  нотатки  про  мандри  різними частинами
Європи,  ніколи  не  перетинаючи  Ла-Маншу» 78. Якщо Маршаллові подорожі справді
були  лише   шахрайством  і  вигадкою,  то  цей  випадок  засвідчує,   наскільки
сприятливим ґрунтом для авторської уяви стала Східна Європа. Ґрунт, до речі, був
його  головним  заняттям,  він  називав  себе  англійським  землевласником,   що
цікавиться  науковим поступом у  сільському  господарстві й мандрував  Європою в
пошуках необхідних порівнянь. Саме тому  він з інтересом поставився до становища
селян  у Росії, але його зауваження  були досить традиційними і могли базуватися
на інших подорожніх розповідях. Трохи екзотично  виглядає  те, що він  привіз із
собою  до Нортгемптоншира не батіг, а величезну картоплину з  України розміром з
літровий бутель, сподіваючись, що вона прийметься на британському ґрунті.

Маршалл  писав,  що,  подорожуючи  Росією, він зреквізовував  коней. Він отримав
«військовий  ордер,  за  яким селяни  мали  забезпечувати  його  харчами».  Його
супроводжували п’ятеро  солдатів, «кожний  з  яких  був озброєний палашем, парою
пістолів і  карабіном». Це  ґарантувало безпеку й коней,  але Маршалла турбувало
те, що солдати  охоче били  селян: «Я зупиняв це  свавілля, із якого виніс чітке
уявлення про природу уряду  в  Росії». Він  назвав цей уряд  «найдеспотичнішим в
Європі»  і  додав,  що  «всі стани  рівною  мірою  є  рабами,  а  не  підданцями
імператриці». Свідчення цьому карна система, адже навіть «найвищу  знать  можуть
відшмагати батогом,  а  це  означає вірну  смерть». Серед інших покарань Маршалл
згадує  «відрізання  язиків,  підвішування  за  ребра  та  багато  інших проявів
варварства, що свідчать про жорстокість деспотизму» 79. Отож  він створив ланцюг
асоціацій: від рабства і тілесного покарання до варварства і деспотизму. Зв’язок
між рабством і деспотизмом (132) найочевидніше сформулював у 1748 році Монтеск’є
в  праці  «Про  дух  законів»:  «У деспотичних  країнах, що перебувають у  стані
політичної  несвободи, громадянське рабство терпиміше, ніж  у  країнах  з  іншою
формою правління», позаяк  «стан  раба  і підданця однаково  обтяжливі». Маршалл
погодився з цією теорією і вдався до  свого роду  політичної  таксономії  у дусі
Монтеск’є:  почав   перераховувати  «країни  чистого  деспотизму,  як-от  Росія,
Туреччина, Персія тощо» 80. В цій схемі і рабство, і деспотизм  у Росії мали  ті
східні ознаки, що так часто давалися взнаки у Східній Європі.

Маршалл  міркував,  як під  впливом  рабства  змінилася демографічна ситуація  в
Росії, порівняно з «найзахіднішими країнами Європи». Хоча Росія виявилася «краще
заселена,  ніж я очікував»,  спростовуючи «поширену ідею  про спустошеність цієї
країни», вона таки була «дуже  мало  заселена».  Ці  зауваження, як  і загальний
інтерес  до  сільського  господарства,   зраджували   Маршалла  як   тогочасного
фізіократа. Зростання населення було для нього вирішальним чинником у сільському
господарстві, яке, своєю чергою, залишалося єдиним джерелом значущої економічної
праці  та процвітання. Він  писав про величезний  простір Росії,  який  «здивує»
людей  у «західній  частині Європи», і  бачив лише  один спосіб  залюднити  такі
землі:  «Свобода  має  перемогти,  з  рабством  нижчих  класів  слід покінчити і
дозволити  кожній   людині   стати  самостійним  хліборобом,   якщо  вона  цього
захоче» 81. Йшлося не про пристрасть гуманіста, а про економічну доцільність.

Маршалл був переконаний, що загальне звільнення просто неможливе,  бо  російські
селяни «настільки призвичаєні до рабства». Замість цього він передбачав неминучі
міґрації всередині самої Східної Європи.  Про  Польщу,  де суспільство потерпало
від кризи,  яка незабаром  призведе до поділів, Маршалл писав:  «Польська  знать
ставиться  до селян  як  до  рабів  у  найграничнішому  сенсі цього слова.  Коли
почнеться  загальний  неспокій,  вони,  звісно, одразу повтікають» 82.  Маршалла
вразила кількість  поляків у прусській  Сілезії, куди ті «тікали  від  польських
злиднів». Він  думав, що  у Польщі  «надзвичайно  мало  людей», оцінюючи  втрати
населення  у «кілька  мільйонів осіб» і передбачаючи, що країна перетвориться на
«справжню  пустку». Богемія, звісно,  (133) входила до складу Священної Римської
імперії, тож  він  згадав  її в  розділі  «Подорожі  Німеччиною».  Втім, Маршалл
зауважив, що до селян там «ставляться жахливо», і це «в усьому нагадує польських
селян,  яким ведеться нічим не  ліпше».  Відтак  Богемія,  Польща  і  Росія були
теренами  жахливих соціальних  утисків і рабства, як у  Вест-Індії. Там  раби не
могли  полишити острів, а  в Східній  Європі  селяни, на думку  Маршалла,  могли
податися будь-куди,  де сподівалися незначного поліпшення статусу. Якби Катерина
заохотила їх тікати «і від безладу в Польщі, і від  утисків  у Туреччині»,  вона
змогла б перетворити свою імперію на фізіократичну  державу заможних хліборобів,
а сусідні території — «на справжню пустку» 83.

Вільям Річардсон прожив у Росії чотири роки, з 1768 по 1772-й,  саме тоді,  коли
Маршалл буцімто також там був.  Річардсон супроводжував  лорда Чарльза Каткарта,
англійського надзвичайного посла при дворі Катерини, і був водночас секретарем і
вихователем  його  дітей у Петербурзі 84. Опісля він був професором гуманітарних
наук в університеті Ґлазґо, тож його «Анекдоти про Російську імперію», видані  у
Лондоні 1784  року,  помережані  академічними цитатами  з класиків.  Він цитував
Верґілія,  коли описував  холод  російської  зими,  порівнюючи росіян з  давніми
скіфами,  і Тацита,  з його оповідями про давніх германців, «вельми  подібних до
росіян»,  чиї  овечі  шкури,  бороди  й  сокири  зраджують  їхнє  варварство 85.
Наближаючись  до  Санкт-Петербурґа  Балтійським  морем, біля входу  до  Фінської
затоки  Річардсон побачив «дикий, чорний  і непривабливий  острів, перший зразок
російських  володінь». У 1772  році, щойно  він  ступив  на палубу  британського
військового  корабля у Кронштадтській затоці, його «серце гулко  забилось», а на
очах  «виступили сльози». «Перебуваючи на кораблі й  мріючи  про  Британію», він
відчув «невимовний захват» 86.  Мандрівка із Західної Європи до Європи Східної й
у   зворотному  напрямку  через  Балтику  виявилася  досить  швидкою,  а  відтак
втрачалося звичне  відчуття  цивілізаційного  переходу від Європи  до  Польщі, а
разом із  цим  — нагода поміркувати, де  рабство  було нестерпнішим: у Польщі чи
Росії, Росії чи Польщі. Втім, Річардсон, з головою занурений у класиків, (134) а
серцем відданий Англії, нагадував Маршалла — і увагою до умов рабства в Росії, і
готовністю просторікувати про його значення.

У червні 1769  року Річардсон з насолодою розглядав  на небі проходження Венери,
але не забував спуститися й на землю, міркуючи про «Стан сільського господарства
у  Росії».  Це питання непокоїло його значно  менше за Маршалла, але він почував
себе достатньо компетентним, щоби оголосити маленький російський плуг «насправді
кумедною річчю». Він  також дозволив собі узагальнити, що «сільське господарство
в Росії, через рабство  селян, усе ще перебуває на  стадії  дитинства». Цей  вік
позначав відсталість, і Річардсон переважно описує  росіян як «бородатих дітей».
Селяни  —  «бородаті  мужики»  поводилися  «по-дитячому  навіть  у розвагах» 87.
Відсталість  і рабство  пов’язувалися  між  собою, підкреслюючи  відмінності між
рівнем цивілізованості у Західній Європі та в Європі Східній і  доповнюючи друге
поєднання  — рабства й деспотизму, властиве і для Східної Європи,  і  власне для
Орієнту.  З  огляду  на  політичний  устрій Річардсон  також означував Росію  як
«велику східну імперію», що, незважаючи на зусилля Петра «уподібнити її до інших
європейських держав», надалі перебувала під  загрозою  «повернення до колишнього
східного   способу  життя».  Але,   порівнюючи  соціальні  структури,  Річардсон
протиставляв  не так Орієнт Європі, як російське рабство «феодальній системі, що
виникла на заході Європи» 88.

Твір «Рабство російських селян» Річардсон почав з опису свого підходу:

Мешканець Британії, розповідаючи про  цю країну  англійцеві, не може  втриматися
від почуттів і міркувань, які природно виникають під час порівняння британського
уряду з урядами інших країн.

Селяни в Росії,  тобто  переважна більшість  підданців  імперії,  перебувають  у
жалюгідному рабстві, їх вважають такою ж власністю панів, як собак чи коней 89.

Жалюгідність  рабства  у  Східній  Європі була  в  такий  спосіб  означена через
безпосереднє порівняння  з Європою  Західною. Річардсон пояснював,  що селянин у
Росії  не  мав жодної власності, позаяк  усе його майно «може забрати його пан».
(135) Селянина можна продавати і  купувати, навіть «обміняти на собаку чи коня».
Рабство мало й  інший вимір: «Власник  може карати селянина,  коли  вважатиме за
потрібне».  Річардсон чув про одну жінку  в Москві, яка вбила  більше  сімдесяти
своїх рабів за допомоги батога та «інших варварських тортур»; вона «розважалася,
вигадуючи примхливі й незвичні способи страти». Інша жінка використовувала своїх
рабів-калмиків для «примхливих  послуг»,  правда, гуманніших, навчаючи їх читати
(як Сеґюр учив свого калмицького  раба).  Вона  примушувала їх  «читати біля  її
ліжка,  доки  не  засинала,  і  читати або  розмовляти  безперервно,  поки  вона
спала» 90. Якщо російські «розваги» були  варварські, примхливі  або дитячі,  то
сам  Річардсон  розважався  оповідями  про  російські манери.  В  одному  листі,
наприклад,  він запевняв,  що російська освіта  «трохи розважить»  його давнього
приятеля-ітонця, а  в іншому — обіцяв англіканському священикові «нариси звичаїв
цієї країни, що викличуть у вас посмішку» 91.

Як  і Кокс,  Річардсон  був свідком привселюдного  покарання батогом у настільки
щільній  юрбі,  що навіть не бачив  жертви: «Батіг здіймався над головами людей,
повторювалися  удари,  і   кожний  удар  супроводжував  тихий  стриманий  стогін
страждання» 92.  Ця сцена відверто лоскотала Річардсонові нерви, тож він  описує
звукові  ефекти  з  не меншим збудженням,  ніж  Кокс  —  оголену спину злочинця.
Побачена  брутальність  змусила  Річардсона замислитися, як рабство  впливало на
національний характер росіян:

Через  постійні тілесні покарання і ставлення як  до несвідомих тварин чи можуть
вони  мати  той дух  і  піднесені  почуття,  що  відрізняють людей, народжених у
вільній державі? Якщо до них  ставляться так не по-людськи, як вони самі  можуть
бути людяні? Я переконаний, більшість вад їхнього національного  характеру —  це
наслідок деспотизму російського уряду 93.

Рабство  і  деспотизм гальмували не лише сільське господарство,  а  й  емоційний
розвиток Росії. Згадка Вільяма Річардсона про «піднесені почуття» нагадує іншого
Річардсона  —  Самуельа,  чиї  «Памела»  і  «Клариса» викликали  цілу  революцію
почуттів у тогочасних Англії та Франції. Вільям  (136) Річардсон, на відміну від
інших мандрівників і  оглядачів, присвятив значну увагу примусовим  шлюбам селян
за наказом їхніх панів:

Такі шлюби не  приносять щастя  —  ані  чоловік,  ані  дружина  не  переймаються
подружньою вірністю,  тому  нижчі  класи  настільки  розпусні,  наскільки  можна
уявити.  За таких обставин  годі сподіватися,  що вони піклуватимуться про своїх
дітей 94.

Для Річардсона і почуття стали мірилом цивілізованості. У своїх «Міркуваннях про
наслідки  деспотизму»  він розвинув  цю тему,  почавши з  алюзії на  Лукреція  і
роздумів про ситуацію в Британії:

Відчуваєш певне задоволення, пригадуючи, що в той час, коли інші народи стогнуть
під кормигою неволі, мешканці наших щасливих островів тішаться більшою свободою,
ніж будь-який народ  у минувшині чи теперішності.  В  усіх  інших сенсах не дуже
приємно бути  свідком пригнічення  і страждань роду  людського,  спостерігати за
нещастям та манерами рабів! Бідолашні, жалюгідні раби! 95

Кожен західноєвропейський мандрівник міг відчувати «певне задоволення» від таких
спостережень над Східною Європою, адже це допомагало  означити свою  цивілізацію
як вищу. А Річардсон продовжує свій аналіз російського рабства:

Бідолашні, жалюгідні раби! Позбавлені людських прав, а то й прав свідомих істот,
вони мусять гарувати, зазнавати найгірших злигоднів  і найтяжчих страждань.  (…)
Від  самого народження  вони підвладні жорстокому  панові, який може їх продати,
відбатожити або  змусити робити  те, що  він  забажає. Вони не  мають власності,
навіть хати, нічого, що їхні пихаті пани не могли б забрати собі. Коні та худоба
можуть вибирати  собі пару  за  власним уподобанням; росіяни позбавлені і  цього
привілею.  Не досягнувши статевої зрілості, вони мусять одружуватися з будь-якою
жінкою,  що вибере їхній  пан,  аби, народжуючи  нових рабів,  вони  зберігали й
збільшували  його прибуток. У таких родинах  немає  ані подружнього  щастя,  ані
батьківської чи (137) синівської любові. Там,  де  чоловік і  дружина ненавидять
або байдужі  одне  до  одного,  там немає вірності.  Батько мало піклується  про
дітей, а мати не завжди їх любить. Бідолашне невинне дитя через це занедбане. (…
 Ті, що виживають, не ліпші  за дикунів. У  перші роки їхнього життя жодне ніжне
почуття не пом’якшує їхніх сердець, не додає їм людяності 96.

Згадка  про «бідолашне  невинне дитя», якому  бракує «ніжного  почуття» «у перші
роки», стає чудовим  підсумком згубних  наслідків  рабства  на  основі недавньої
теорії Руссо про сентиментально-містичне значення дитинства. Брак почуття ставав
браком цивілізованості: дитя залишалося «дикуном», не маючи в собі «людяності».

Коли  Маршалл  порівнював  російських  селян   з  «неграми  на  наших   цукрових
плантаціях», Річардсон запропонував порівняння  з перуанськими інками.  Постійні
сцени пригнічення  надихнули його на створення поеми про рабство:  «Як  іберійці
_олюднювали_невинні  племена  перуанських  лісів» 97.  Курсив  у  цьому  випадку
підкреслював   саркастичний  відтінок   речення,   адже   Річардсон  вважав,  що
поневолення нівелюватиме ці риси: «Ті нещасні  чоловіки і жінки, яких продають і
купують,  б’ють, заковують у  кайдани, оцінюють  не  дорожче за псів,  втрачають
людську подобу» 98. Вони могли  навіть не  відчувати  наслідків втрати почуттів,
стаючи байдужими батьками і подружжям. Описуючи  становище рабів,  Річардсон мав
на  меті  викликати  сльози  у  своїх  англійських   читачів,  здатних  збагнути
важливість  подружньої  та  синівської  любові.  Коли  у  XIX  столітті  Гаррієт
Бічер-Стоу описала  жахи  рабства  у «Хатині дядька  Тома», вона  зверталася  до
сумління  своєї епохи, використовуючи  такі самі  теми:  розлучення чоловіків із
дружинами, батьків із дітьми.

Від  «Міркувань  про  наслідки деспотизму» Річардсон  перейшов до «Національного
характеру росіян». Їхня головна вада — не брак емоцій, адже він сам визнавав, що
«вони  відчувають досить глибоко».  Проблема полягала в  тому, що вони не  вміли
застосувати «розум», аби  створювати «загальні  правила  поведінки»,  наприклад,
подружню  або  синівську  відданість,  і  відтак  контролювати  «різноманітні  й
перемінливі емоції». Саме «крайня чутливість, не опанована або не керована (138)
розумом», давалася  взнаки  у надмірних пристрастях і  ошуканстві, насильстві та
відчаї. Росіяни «рідко озиралися на  минуле або думали про майбутнє»,  тож  були
«бородатими  дітьми, що жили теперішньою  хвилиною».  У Росії «велика революція»
неможлива  без  допомоги  якогось  «послідовного   чужоземця»,  котрий  зміг  би
«скористатися   їхніми  скороминущими   пристрастями»,   тоді   як   «непостійну
чутливість» найкраще можна «виправити найсуворішою дисципліною» в армії 99.

Справжня зміна російського характеру можлива лише  тоді, коли росіяни  «матимуть
абсолютну безпеку  життя  і  власності» —  тобто коли  буде  скасовано  рабство.
«Безсмертною  буде слава монарха,  що  поверне  двадцяти  мільйонам  людей права
розумних  і мислячих  істот», —  писав Річардсон; але не радив Катерині  платити
таку ціну за безсмертя. Звільнення мусить бути тривалим і повільним, інакше  «на
людство рине безліч грабіжників і ґвалтівників». Річардсон твердив, що «перш ніж
раби отримають  необмежену свободу, вони повинні  навчитися розуміти, цінувати й
використовувати   її   блага».  Просвітництво   взагалі   не   могло   позбутися
амбівалентного ставлення до  рабства, хоч би де воно існувало, і ця Річардсонова
невизначеність щодо звільнення була типовою ознакою часу. У  висновках він пише:
«Я полишаю ці  утопічні міркування  і висловлю  лише  побажання, аби та невелика
частина людства, що тішиться справжньою свободою, змогла її зберегти і правильно
використати». Вкотре мандрівник, відкриваючи існування рабства у Східній Європі,
вчився цінувати вищість своєї власної цивілізації. Річардсон залишив Росію  1772
року,  переконаний, що росіяни могли  б  стати «шанованою нацією», якби  вдалося
«навчити їх діяти на засаді твердих принципів» 100.

Книжка  подорожей  Кокса  вийшла  друком  у  1784  році,   одночасно  з  книжкою
Річардсона. Оцінюючи  «сучасний  стан цивілізації  у  Російській  імперії», Кокс
оголосив, що розчарувався у сподіваннях, що їх підживлювали реформи Петра:

Хоча ця нація, порівняно з попереднім періодом, досягла великих успіхів на шляху
вдосконалення,  перебільшені розповіді  про  поширення  справжньої цивілізації в
усій імперії,  що їх я чув і  читав, змусили мене сподіватися (139)  вишуканіших
манер, і,  мушу визнати,  я  був  неприємно вражений варварством, у якому надалі
животіє більшість населення 101.

Порівняння  «манер»  дозволяло  уявити поступальну  шкалу цивілізованості, шкалу
«руху до  вдосконалення», завдяки  якій можна співвідносити націю з  її  власним
минулим  і  з  іншими  націями. «Поширення цивілізації  серед численного і  дуже
розпорошеного народу, — писав  Кокс, — відбувається не в одну  мить, а внаслідок
постійного і майже непомітного поступу» 102.

Цивілізованість вважалася такою якістю,  яку  мандрівник  міг виявити лише після
уважного обстеження.  Чи не  найвідомішою  частиною леґенди про Петра була  його
боротьба з  бородами росіян. Кокс був не єдиний, хто звертав увагу на ці бороди,
а  вони впадали  у  вічі через саме переконання у тому, що Петро  начебто  давно
наказав їх зголити: «Незважаючи на  суворі заборони Петра І, переважна кількість
жителів і далі носить бороди, дотримуючись цієї патріархальної звички  майже так
само,  як  і їхні предки».  Кокс  дійшов висновку, що «селяни, котрі  становлять
переважну  більшість народу, однаково  невправні у  ремеслах,  як і до царювання
Петра». Манери у суспільстві могли бути більш чи менш вишуканими, але  селянство
зраджувало брак основ цивілізації своєю технологічною невправністю «у ремеслах»,
послуговуючись скіфською  сокирою  й  сміховинно  маленьким плугом.  Кокс навіть
прирівнює  селян до цих примітивних знарядь  праці, описуючи людей як  «приватну
власність поміщиків, подібну до сільськогосподарських знарядь чи худоби» 103.

Так  само, як  Річардсон вважав рабство  перепоною для  будь-якого вдосконалення
російського  народного  характеру,   Кокс   був  переконаний,  що  саме  рабство
залишалося найбільшим гальмом поступу цивілізації.

Легко зауважити, що, попри рух  до  цивілізації,  вони ще дуже  далеко від  неї.
Загального вдосконалення  не можна досягти, доки  більшість животіє в абсолютній
васальній  залежності, народні манери  не можуть по-справжньому змінитися,  доки
люди не відчують повної безпеки життя і власності 104. (140)

Остання  фраза Кокса  надзвичайно  подібна  до  висновку Річардсона,  тому можна
припустити,  що  близько  1784 року на  Заході склався  консенсус щодо  проблеми
рабства  і цивілізації у  Східній  Європі.  І  коли мандрівники на  кшталт Кокса
запитували:  «Як можна  назвати  цивілізованою  країну,  де  досі  існує домашнє
рабство?» — у цьому запитанні завжди відчувалися нотки самозамилування 105.




Розділ третій

Уявляючи Східну Європу: вигадки, фантазії та подорожі в уяві







«ЦЕ ПОГРАНИЧЧЯ ЄВРОПИ»


Як і багато інших великих  ідей епохи Просвітництва, ідея Східної Європи значною
мірою завдячує  своїм  виникненням  Вольтерові.  Його  славнозвісне зацікавлення
Росією  втілилося  у  напрочуд  некритичній «Історії Російської імперії за Петра
Великого», виданій  у двох томах 1759-го і 1763 років. Згодом,  у 1760-1770-х, у
сповненому взаємними вихваляннями  листуванні з Катериною постав  образ видатної
покровительки Просвітництва. Проте Вольтер набагато  раніше створив власну карту
Східної Європи.  1731  року,  відстежуючи у своїй неймовірно популярній «Історії
Карла XII»  шлях  шведського  короля у  його  завойовницьких  виправах,  філософ
зобразив   поруч  Польщу  й  Росію,  Україну  й  Крим  —  землі,  чию  понятійну
спорідненість  лише починали натоді усвідомлювати. Його  твір переклали багатьма
мовами й неодноразово перевидавали.  Запрошуючи читача піти слідом  за відважним
полководцем  через малозвідані землі,  Вольтер став  першим  мандрівником  епохи
Просвітництва, котрий відвідав Східну Європу.

Ця подорож, звісно,  була  мандрівкою  в  минувшину, адже Карл  розпочав  воєнні
походи 1700 року, коли  Вольтерові  виповнилося шість років, а  помер 1718 року,
коли  Вольтер  уперше  виступив під  своїм, тоді  ще нікому  невідомим,  творчим
псевдонімом.  До того ж подорож, подана  нібито в щоденнику мандрівника, була не
його власною  і суто  уявною. Попри увесь інтерес до  Росії й пізнішу відданість
Катерині, Вольтер ніколи не бував  східніше Берліна,  де зустрічався з Фрідріхом
II. (144) Та попри це,  Вольтерова «Історія  Карла XII» надзвичайно вплинула  на
картографування  Східної Європи в уяві  Просвітництва  й засвідчила, що  філософ
може вивчати ті землі за допомоги такого необтяжливого подорожнього спорядження,
як багата  уява.  Так само мандрівники, які насправді відвідували Східну Європу,
попадалися на  вудку усталених філософських упереджень, тож образ, який поставав
із їхніх свідчень, часто бував зумовлений елементами уяви. Східну Європу творили
спільними  інтелектуальними  зусиллями  мандрівники з  багатою  уявою і ті,  хто
мандрував просто у власній уяві.

Карл  залишив  Швецію в 1700  році,  перетнув Балтійське  море  й  переміг Петра
Великого  під Нарвою.  Відтак  Вольтер почав свою розповідь  про Східну Європу з
викладу  «дуже  цікавих  особливостей»  Росії.  Насамперед  він  допомагає своїм
читачам уявити географічне розташування цієї країни та рівень її цивілізації:

Московія, або Росія, розташована на півночі  Азії  та Європи: від кордонів Китаю
вона простягається на півтори тисячі льє до кордонів Польщі та Швеції.  Проте до
правління  царя Петра ця величезна країна була  майже  незнана Європі. Московити
були   менш  цивілізовані,   ніж  мексиканці  перед   приходом   Кортеса;   вони
народжувалися рабами панів — таких самих варварів, як і вони самі. Вони скніли у
невігластві, без мистецтв  і навіть  без потреби в  них, що гальмувало  розвиток
будь-яких промислів 1.

Вольтер наголосив на тому, що  Росія розташована на двох континентах,  Європі та
Азії. Відповідно  до  географічних  умовностей  свого  часу  він  розміщував  її
європейську  частину  на  півночі  Європи,  хоча  вже  наприкінці XVII  століття
завоювання  Петра завели  його  до берегів  Чорного  моря. В іншому місці книжки
Вольтер  запропонував   інше  означення   Росії,  яка  тягнеться   «від  берегів
Каспійського  аж до  Балтійського моря», зауваживши, що  «ця велетенська частина
континенту  все ще містить великі  пустища» 2.  Проте оскільки  ця  «велетенська
частина»  простягалася  від Каспійського  моря до  Балтійського, вона, очевидно,
мала  би  бути  описана  як  схід  Європи.  В  1731  році  Вольтер  уже грався з
альтернативою традиційному поділові Європи на північну й південну. (145)

Поза  сумнівом, Вольтер  знав, що  частина  Росії лежить  у Європі,  але  це  не
завадило  йому  написати  дещо  парадоксальну фразу,  мовляв,  ця країна  «майже
незнана Європі». У такий спосіб він передбачав можливість існування двох  Європ:
тієї, котра «знала», що й до чого, як барон Тотт навчився  «знати»  молдаван, та
другої Європи,  що чекала на  те, аби  про неї  «дізналися». Тією другою Європою
була Східна Європа, а Вольтер прирівняв предикат  «майже незнана»  із предикатом
«менш  цивілізована». Його аналогія з Кортесом і мексиканцями, як і Річардсонова
аналогія  з  перуанцями, котрі  чекали  приходу іберійців, щоб  «стати  людьми»,
натякала на  існування  темного  боку  винайдення  Східної Європи. Сам  Вольтер,
слідуючи за Карлом XII,  ставав філософським Кортесом Східної Європи, винаходячи
її для просвіченої публіки.

Після битви під Нарвою Вольтер попрямував за Карлом до Польщі, королем якої став
польський  клієнт  шведського   короля  Станіслав  Лещинський.  Останній,  після
вигнання  з Польщі, оселився у Західній  Європі  як герцоґ Лотаринзький,  віддав
свою   доньку   за  французького  короля   Людовика   XV  і   став  покровителем
Просвітництва,  а часом  і самого Вольтера.  Такою  була  лінія  спадковості, що
тяглася  від Карла через  його  клієнта  Лещинського  до  клієнта  останнього  —
Вольтера; таким  був  особистий ланцюжок, який  поєднував шведського  короля  та
французького  філософа,  кожен з  яких  у свій  спосіб прагнув опанувати Східною
Європою. Для Вольтера взагалі не існувало Польщі на сучасних  картах, на яких її
позначали як  «частину давньої Сарматії». Він описував поляків під час засідання
сейму «з  шаблею  в руці, як  у  давніх сарматів». Вольтер навіть  спромігся  їх
«побачити» й показати  своїм читачам: «У польських вояків дотепер можна побачити
характер  давніх  сарматів,  їхніх  предків, —  той  самий  брак  дисципліни  та
шаленство  під  час  нападу» 3.  Польська  шляхта  справді  часто називала  себе
сарматами, підкреслюючи  свою  кастову й  культурну  окремішність,  але  Вольтер
уживав  цю  назву в  зовсім іншому сенсі. Переносячи поляків у  давню історію  й
повністю  ототожнюючи їх  із  далекими «предками», він діставав змогу зарахувати
Польщу до антропологічно нижчого ґатунку цивілізації. (146)

Після Росії та Польщі Карл «заглибився (s’enfoncer) в Україну». Для Карла це був
доленосний стратегічний  маневр, який зрештою призвів  до розгрому під Полтавою,
але  для Вольтера він  став  важливим інтелектуальним  проривом.  Заглибившись в
Україну, Карл опинився на землях, знаних йому ще менше, ніж Росія та  Польща,  а
отже, ще менш цивілізованих, і,  найважливіше,  землях, які губилися  на  півдні
карти Європи. Після того як Вольтер рушив за Карлом в Україну, вже не можна було
вдавати,  що  ця книжка  про  «Північ» Європи.  Україна  у  Вольтера — це «земля
козаків, розташована між Малою Татарією, Польщею та Московією», а це угруповання
земель можна  було означати тільки як Східну Європу. Особливості України він раз
у раз пояснював  посиланнями на  сусідні країни: вона політично вразлива, позаяк
«оточена Московією, володіннями Великого Султана та  Польщею»;  вона відстала  у
сільськогосподарському розвитку через «спустошення»  татарами  й  молдаванами  —
«розбійницькими народами» 4.

Україна,  за Вольтером,  була «незнаною землею» в  тому  самому  парадоксальному
сенсі,  що й  Росія до Петра,  і  належала до того  самого двозначного регістру:
незнана Європі частина Європи. Вольтер намагався зробити її знаною, розташувавши
в  оточенні  сусідів — Польщі, Росії,  Молдавії,  Татарії  і  Туреччини. Шукаючи
означення одній країні, він  мусив означити «цю велетенську частину континенту».
Вольтер  скористався  методом свого сучасника, великого  шведського  натураліста
доби  Просвітництва Карла  Ліннея, який у  праці  «Systema  Naturae»  (1735 рік)
окреслював окремі види, розміщуючи їх у  таблицях  поряд зі спорідненими видами.
Мішель Фуко  вважав цей  метод  суттю  епістемології  XVIII  сторіччя,  де  «всі
позначення виконуються через з’ясування співвідношення з усіма  іншими можливими
позначеннями» 5. Коли  справа доходила до  називання географічних теренів, такий
метод  спонукав  Вольтера до ментального  переукладення  мапи Європи,  створення
нової таблиці відносин, де «північно-південну» вісь заступила  «східно-західна».
Він  поєднав  ті  землі, які Карл  XII мріяв  завоювати, землі, які приваблювали
чужоземні армії  та  місцевих розбійників, землі,  які чекали на своє  відкриття
мандрівниками-пройдисвітами та чужоземними філософами. (147) Таке поєднання мало
сенс  для французів,  позаяк у їхніх  очах ці землі  об’єднувала  їхня  повсюдна
відсталість.

Карл  довів своє  військо  «до східного  краю України»,  до східного  краю самої
Європи, де Вольтер виявив запорозьких козаків, «найдивніший народ на землі». Він
описав  запорожців як  «ватагу давніх русів, поляків і татар».  Їхня  релігія  —
«щось  на  кшталт   християнства»;  їхнє  господарство,  звісно,  тримається  на
«розбої»;  їхня  політична  система  передбачає  обрання  вожака,  якому  згодом
перерізали горлянку. Втім, найдивовижнішим  був спосіб,  у який вони поповнювали
свої ряди: «Вони не терплять поруч себе жодних жінок, тому просто забирають усіх
дітей на двадцять або  тридцять льє навколо й виховують  їх  за  своїми звичаями
(moeurs)» 6.  Ця химерна концепція приводила до висновків  у  дусі Ліннея,  адже
шведський натураліст вважав  статеве  відтворення популяції ключем для означення
окремих  видів.  Вольтер  уявляв запорожців  як народ,  котрий не  розмножується
статевим шляхом, дивну і неприродну мішанину давніх племен. Попри це, вони  таки
могли дещо передати  дітям, яких вони  забирали  від матерів: свої moeurs, тобто
манери і звичаї. Вольтер припускав, що навіть розбійники-горлорізи  мають  якісь
манери,  хай  навіть дивні  й примітивні. Саме за допомоги цього поняття Вольтер
оцінюватиме всю всесвітню історію в «Досліді про всесвітню історію та про звичаї
й дух народів від  Карла Великого до Людовика XIV» 1756 року. Тож коли він писав
«Історію Карла  XII», манери  вже  правили  за  мірило  для  встановлення  рівня
цивілізації.

Карл перетнув  Україну впродовж  «незабутньої  зими 1709 року — ще жахливішої на
цьому пограниччі Європи, ніж у нас у  Франції». Вольтер усвідомлював, що у своїй
історії він ставав першопрохідцем «пограниччя Європи»,  східного пограниччя, і в
той же  час він відчував, що Україна, попри всю свою дивовижність, була частиною
Європи, позаяк вона пережила таку  саму  незабутню зиму, як  і «ми» — у Франції.
Спільний європейський  досвід  пов’язував  запорожців  із самим  Вольтером;  він
пам’ятав зиму  1709 року, коли  йому  було  15  років.  Для  Карла Україна  була
«незнаною землею»,  як і для молодого Вольтера,  з тією різницею,  що  1709 року
Карл  побував  там  насправді,  а оскільки  ця земля  була  «незнаною»,  він  не
(148)знав шляху по ній. «Карл заглибився у ці загублені землі (ces pays perdus),
не   будучи  впевненим  у  своєму   шляху», —  писав  Вольтер,   трохи  граючись
двозначністю  слів 7.  Загубився, звісно, сам  Карл,  але  за допомоги  кмітливо
вигаданої  літературної  перестановки  Вольтер  вправно поставив ситуацію догори
ногами, й  загубленою  виявилася Україна,  pays perdus.  Загублені землі Східної
Європи  чекали  на  першовідкривачів  —  завойовника  Карла й філософа Вольтера.
Вольтер, оголосивши ці землі  загубленими,  міг  дозволити  собі  приємність  їх
відкрити,  проаналізувати,  класифікувати  й  позначити  на  карті  у  належному
стосунку до Західної Європи.

Карл зазнав поразки від Петра під Полтавою й утік ще далі на південь, завершивши
перетин  Східної  Європи від Балтики  до  Чорного  моря. Він знайшов притулок як
гість, а фактично як в’язень, в османського султана у  Бендерах  на Дністрі, між
Татарією та Молдавією. Вольтер описав Крим,  котрий  був колись торговим центром
стародавніх греків, потім середньовічних ґенуезців, а за його часів перетворився
на  самі руїни  серед  «спустошення й варварства». Татари були варварами,  проте
вони гостинно  прийняли Карла XII:  «Від скіфів, своїх предків, успадкували вони
непохитну  повагу  до  гостя» 8. Як  і раніше  поляко-сармати,  що  їх  змалював
Вольтер,  татаро-скіфи  залишилися  варварами зі  старовинного світу. Ця формула
виявилася настільки  успішною, що пів  століття  по тому  Кокс і Сеґюр знаходили
скіфів по всій Східній Європі.

Султан переправив Карла з  Бендер до Демотики у Фракії, під Адріанополем. Король
усе  ще  перебував в Європі, так  ніколи й не потрапивши  на Схід; 1714 року він
повернувся  до  Швеції.  Перед  Полтавою  Вольтерові  здавалося,  що   Карл  міг
зруйнувати  турецьку та  перську  імперії;  якби  він це  зробив, то  Вольтерова
історія перетворилася б  на працю  з  орієнталізму 9.  Натомість останню зупинку
вони разом із Карлом зробили «у Демотиці, у бездіяльності та забутті (l’oubli)».
Читач мав  усі  підстави  заплутатися: чи це Карл, чи Демотика були  загублені у
забутті, а  Вольтер  лише  посилив  цю двозначність  подальшим парадоксом:  «Уся
Європа вважала його мертвим». Звісно, цього не могло бути, адже Карл перебував у
Демотиці, а  Демотика  була  частиною  Європи.  Це забуття  (oubli),  здавалося,
зачепило й  самого Вольтера,  який забув (149) простий географічний факт. Східна
Європа залишалася  загубленою навіть після того, як  її  винайшли,  але Демотику
після Карла та  Вольтера вже просто  неможливо  було  забути. У 1791 році,  коли
Салаберрі долав останній відтинок шляху  від Адріанополя до Константинополя, він
проминув Демотику і згадав, що там деякий час жив Карл XII 10.

Карл зміг підкорити  Східну Європу, бо запровадив у своїх військах  «дисципліну,
аби зробити  їх  непереможними».  Петро спромігся зупинити  Карла  під Полтавою,
застосовуючи той самий засіб:  «запровадивши  дисципліну у своїх військах». Фуко
висловив   припущення,  що  «дисципліна»  була  непривабливим  зворотним   боком
просвіченої цивілізації XVIII  сторіччя,  «цілим набором  інструментів,  технік,
методів,  рівнів  застосування  та  цілей» (19) для  дієвішої реалізації  влади.
Вольтер,  пояснюючи  успіхи Карла чи  Петра у  Східній  Європі, постійно  згадує
дисципліну.

В польських вояків було «так само мало дисципліни»,  як у давніх сарматів. Петро
пропонував  «дисциплінувати   українських  козаків» 11.  Народи  Східної  Європи
належало не  лише  відкрити,  а  й  дисциплінувати;  Петро  і  Карл  як  майстри
дисципліни намагалися приборкати енергію, яка гаялася  на розбій. Карл спробував
і програв, але Петро і його наступники від Катерини до Сталіна досягли неабияких
успіхів в опануванні  Східної Європи.  Вольтерова «Історія Карла XII»  описувала
землі та народи Східної Європи, означивши стосунок, в якому вони перебували щодо
Європи  Західної (відсталість),  одне до  одного  (схожість) і щодо своїх давніх
предків (тотожність). Ці  стосунки  закладали філософські підвалини уявлень  про
Східну  Європу  впродовж XVIII  сторіччя. «Я подав тут загальний огляд природних
тіл, — писав Лінней у своїй «Systema  Naturae», щоб допитливий читач за допомоги
цієї  географічної   таблиці   міг  спрямувати   свій   шлях   цими   просторими
царствами» 12. Якщо Ліннеєві йшлося  про  царства мінералів, рослин і тварин, то
Вольтер  пропонував  допомогу  тим  читачам,  які  збиралися відвідувати царства
іншого ґатунку. Формули його уявної  мандрівки виринатимуть  протягом століття в
оповідях  (150) мандрівників, котрі насправді побували  у Східній Європі, навіть
тих, хто  хотів  спростувати  або  переглянути  винесений  ним  присуд. Водночас
допитливі   читачі  та  кабінетні  мандрівники  часів  старого  режиму  впевнено
визначали  рівень  власної   просвіченої  цивілізації,   коли   разом  зі  своїм
провідником Вольтером уявляли Східну Європу.




«ГРУБІШІ ТА МЕНШ ВИХОВАНІ НАРОДИ»


1751  року  Ґотгольд  Ефраїм Лессінґ,  тоді  молодий  і  маловідомий  журналіст,
надрукував у Берліні  рецензію на  книжку, яка щойно вийшла у Бреслау,  «Polonia
litterata», її написав поляк латиною та присвятив сучасній польській літературі.
Лессінґ повідомляв, що Станіслав Понятовський (батько майбутнього короля Польщі)
видав коментарі до «Історії Карла XII». Лессінґ також окремо вказав на польський
переклад Вольтерової «Заїри», котрий мав невдовзі вийти друком. Згадавши про цей
відгомін  французького Просвітництва, Лессінґ  відзначив поширення  у тогочасній
Польщі  латиномовної  літератури  (вкупі  з  книжкою,  що  її він  рецензував) і
готовність   польських  авторів,  «рівняючись   (nacheifern)  на   інші  країни,
відроджувати свою мову». Та передусім публікація «Polonia litterata» «тим більше
приверне  увагу  допитливої людини, бо вона  знайомить  нас  із  сучасним станом
ученості у королівстві, що  його надто багато  людей  досі  вважають загрузлим у
варварстві» 13.  Лессінґ,   котрого   пізніше  проголосять   одним  із  гігантів
німецького   Просвітництва,  засвідчив   цією   фразою   виникнення   загального
зацікавлення Польщею та готовності визнати, що ця країна  — не  лише варварський
край; вона варта  похвали  за те, що  охоча наслідувати  приклад інших країн. За
доби Просвітництва це була класична концепція Східної Європи,  котру розміщували
десь  поміж варварством і цивілізацією й  оцінювали за  нормами, встановленими у
Західній Європі.

1758 року  Лессінґ накидав основні ідеї п’єси під назвою  «Гороскоп», якої так і
не закінчив; її  дія  мала відбуватися  на Поділлі,  провінції України,  що була
частиною  Речі  Посполитої 14.  На  той  час   Лессінґ  уже  був  добре  відомим
драматургом, який привернув до  себе увагу 1755 року, написавши  (151) «Міс Сара
Сампсон», новаторську міщанську трагедію,  де, на відміну від неокласичних п’єс,
відсутні трафаретні  аристократи  або  міфологічні  герої.  «Гороскоп» —  це  не
буржуазна трагедія,  її герої  — підкреслено дворянського походження. Крім того,
на відміну від «Міс Сари Сампсон», дія відбувалася далеко від Англії, на Поділлі
XV  століття,  а  шляхетні  персонажі  були  поляками й татарами. Задумуючи менш
сучасну,  за  його  власними   стандартами,  драму,  Лессінґ  шукав   відповідне
історично-географічне  тло  й знайшов його в Україні. До того ж гороскоп, що дав
назву  п’єсі, — Едіпове  пророцтво, за яким Лукаш Опалінський колись уб’є  свого
батька, подільського воєводу Петруся Опалінського, — вимагав, аби драматична дія
відбувалася там, де віра в забобони,  пророцтва та гороскопи буде  поштовхом для
її розгортання. Україна була взірцевим  вираженням Східної  Європи, тому що,  як
виявив Вольтер,  ідучи слідами Карла XII,  вона  явно не була ані  Північчю, ані
Сходом, вона могла бути лише Східною Європою.

Головну героїню п’єси  — Ганну Массальську  зі Львова викрадають (weggeschleppt)
татари, а потім вона закохується в одного з них на ім’я  Зузі. Коли згодом Ганну
рятують  батько  і  син  Опалінські,  вони  обоє  одразу  ж  у  неї закохуються,
наближаючи  свою Едіпову долю.  Тим часом  Зузі  переслідує їх,  видаючи себе за
поляка, й лише його співвітчизник  Амру впізнає в  ньому  татарина. Єдиний герой
західноєвропейського походження — англійський  лікар Конор у палаці Сталінських,
котрий уособлює науку в країні  забобонів.  Хоча 1751 року Лессінґ  відмежувався
від  тих,  хто  вважав  Польщу  «загрузлою  у   варварстві»,  наявні   фраґменти
«Гороскопу»  не заперечують  цього  погляду.  Прикордонні сутички між поляками й
татарами, укупі  із  захопленням  полонених і визволенням, ставили знак рівності
між  двома  сторонами. І коли  польські прізвища  (Опалінський  чи  Массальська)
принаймні звучали правдоподібно, то татари дістали цілком  кумедні прізвиська на
кшталт «Зузі» чи «Амру». Кохання  Ганни до Зузі, як  здавалося,  не вимагало від
неї ніякої поблажливості  до татарина,  і  союзові  двох закоханих заважала лише
війна між їхніми народами, а не цивілізаційна прірва  між ними. Навіть більше, в
палаці Опалінських  Зузі міг легко видавати  себе  за  поляка. І поляки і татари
(152) належали до Східної Європи, де кілька десятків  років тому їх винайшов (та
залишив) Вольтер, назвавши  відповідно сарматами й скіфами. Наче споріднені види
у таблицях Ліннея, поляки і татари в драмі Лессінґа не мусили спарюватися, попри
зоологічну спорідненість між ними.

У 1732 році в «Заїрі» Вольтер звернувся до теми трагічного кохання християнки та
мусульманина-султана  у середньовічному  Єрусалимі,  а 1779  року  вже Лессінґ у
«Натані  Мудрому»  з  великим  успіхом  оспівав  драматичне  кохання  єврейки  і
християнина-хрестоносця, знов-таки в Єрусалимі.  Проте у  «Гороскопі», чітко  не
розмежовуючи  різні релігії,  такий просвічений  драматург, як Лессінґ,  не зміг
дати  раду мереживу передбачених  зірками трагічних  суперечностей між нещасними
закоханими, а також між  батьками  й дітьми. «Гороскоп» 1758 року лишився тільки
фраґментарною чернеткою неокласицистичної розповіді про забобони й насильство на
кордонах  Європи, про Едіпа в Україні. У 1769 році  Гердер,  вочевидь, керувався
цією  ж логікою,  коли,  описуючи «дикі народи» Східної Європи,  пророкував,  що
«Україна стане новою Грецією» 15. Саме  ця непевність розташування між дикістю і
варварством, з одного  боку, й наслідуванням  та цивілізацією — з іншого, робили
Східну  Європу з її суперечливими зв’язками менш вдалим  тлом для драм Лессінґа,
ніж Єрусалим, що однозначно належав Сходові.

У  1760  році Вольтер  написав  невеличкий  діалог  у  віршах,  де  підкреслював
потенційну роль Східної Європи у фантазіях просвітницької літератури. Він назвав
його «Росіянин у Парижі» й анотував як «невеличку поему александрійським віршем,
що її склав  1760 року,  в місяці травні,  в Парижі, пан  Іван Алетов,  секретар
російського посольства».  Цю вигадану  постать  описано у  вступі: «Як  відомо в
усіх-усюдах, пан  Алетов, вивчивши французьку  в  своєму  рідному Архангельську,
практикувався у словесності з  неймовірною ретельністю  й досяг ще неймовірніших
успіхів».  Ця  маленька поема вийшла друком хронологічно  точнісінько  саме  між
двома  великими томами Вольтерової «Історії Петра  Великого». Коли ті  два  томи
були  твором  француза,  який  пише  про   Росію,  то  ця  поема  вводила  новий
літературний  засіб, описуючи  події з  погляду  вигаданого  російського  героя.
Діалог (153) відбувався між «парижанином» та «росіянином», причому перший  вітав
співрозмовника  поетичною  похвалою Петрові Великому, який  «створив  мистецтва,
манери  й закони»  в  Росії; росіянин на це  відповідав,  що  прибув  до  Парижа
«просвітити  себе, навчитися від вас». Його опис себе і Росії цілком збігався  з
формулами Просвітництва, і це не дивно, адже сам Вольтер брав участь у створенні
цих формул:

 Приїхав вчитись я на Сени берегах,
 Я дикий скіф, що мчить в Афіни по степах,
 З цікавістю й страхом благаю вас тому
 З-перед моїх очей розвіяти пітьму.
 (Je viens pour me former sur les bords de la Seine;
 C’est un Scythe grossier voyageant dans Athene
 Qui vous conjure ici, timide et curieux,
 De dissiper la nuit qui couvre encor ses yeux) 16.
 (_Переклад_Дзвенислави_Матіяш)._

На таке  скромне  прохання  самозваного  скіфа  афінянин-парижанин  відповідав з
подивом:  «Чого  ти  можеш  навчитися на берегах Заходу?» Франція вже  не країна
Мольєра, вона опустилася так низько, що навіть захоплюється Руссо; коли росіянин
насправді  шукає  просвітництва,  він  повинен  почекати,  доки  здоровий  глузд
повернеться до Парижа.  Літературний  засіб вигаданого  російського  погляду тут
ставав знаряддям культурної критики та осуду французької культури.

Втім,  наймасштабнішою  тогочасною  літературною  спробою  зіставити  Східну  та
Західну  Європи,  де було застосовано цей  засіб,  стали «Польські листи» — твір
Жана-Поля Марата,  написаний у  1770-х роках. Основним  взірцем  для Марата були
«Перські  листи»  (1721)  Монтеск’є.  Лессінґ  використовував Східну  Європу  як
альтернативу  Сходові  у  зображенні  драматичного тла  своїх  творів,  а  Марат
спробував зробити те саме, споглядаючи події очима не перса, а поляка. Монтеск’є
фактично  започаткував  Просвітництво,   вигадавши  перса  Узбека,   що  мандрує
Францією,  критично  аналізуючи суспільство,  релігію  й  цивілізацію Франції  з
погляду  Сходу.  Цей  шедевр  мав  величезне  значення і,  зрозуміло, сподобався
молодому Маратові, який  ненавидів ancien  regime набагато (154)  більше, ніж це
міг  собі дозволити Монтеск’є. Марат вигадав  поляка, котрий  подорожує Західною
Європою, Францією, Англією, Голландією та Швейцарією, і  описав  його пригоди  у
двох  грубезних  томах не  вельми  ориґінальних  міркувань,  виданих  лише у  XX
столітті як літературний курйоз. Майбутній революціонер і «друг народу», котрому
судилося зустріти смерть у власній купелі 1793 року, був натхненним філософом та
вченим-просвітителем.  Він  видав  двотомний  «Філософський  дослід про  людину»
(1773) та «Кайдани свободи» (1774), а потім присвятив себе дослідженням оптики й
електрики,  а  також  винайшов  підозріло  дієві  ліки  від  туберкульозу.  Його
зацікавлення  Польщею відбилось  не лише у «Польських листах», а й у романтичній
повісті в  листах із  польським тлом  «Пригодах молодого графа Потовського».  Цю
повість також  не  було  опубліковано за  життя  Марата, хоча вона  й  провіщала
тріумфальне вторгнення романтичних пригод  з  польським колоритом до французької
літератури  1780-х,  починаючи  з  «Любовних  походеньок  кавалера  де  Фоблаза»
Жана-Батіста Люве де Кувре.

У «Польських листах»  Марат  вкладає своє незадоволення  старим режимом  в  уста
польського шляхтича на ім’я Камія, котрий пише  до Кракова своєму приятелеві  на
ім’я  Шава.  Виправлення  в  рукописі  свідчать,  що  Марат  добряче  намучився,
вибираючи  ім’я своєму  польському  героєві,  й  нарешті  зважився назвати  його
«Камія» замість «Пуського», яке,  своєю чергою, заступало початкове «Собеський».
Такі  поверхово  східні імена, як  Камія  та  Шава,  не вельми відрізняються від
Лессінґових татар Зузі  та Амру. «Перські листи» Монтеск’є містили не лише листи
з  Франції, але й  листи у відповідь з Персії, які шокували  читачів розповідями
про гарем  героя в  Ісфагані, його дружин  та євнухів-невільників. Монтеск’є  із
запалом заповзявся конструювати погляд вигаданого мусульманина-перса. А  у творі
Марата  фактично немає листів з Польщі;  читач не знайде там ані звісток  з дому
героя, ані  згадки  про його польське походження, ані деталей,  що відрізняли  б
його погляд від погляду  збентеженого  француза часів  Просвітництва, наприклад,
самого  Марата.  Марат   усвідомлював   цю   проблему   і  вклав  до  уст  Камії
малопереконливе формальне виправдання, яке скидалося на фіґовий лист: (155) «Ти,
певно, будеш здивований, що я не порівнював нашу країну з іншими; але я навмисно
уникав паралелей. Людина навряд чи  може бути  безстороннім суддею, коли йдеться
про  її  країну» 17.  Справжніх  причин  відсутності  таких  порівнянь,  мабуть,
декілька: Марат був кепським писакою;  він нічого не знав про  Польщу;  зрештою,
східноєвропейський     погляд    було    набагато    важче    відокремити    від
західноєвропейського, ніж погляди француза від поглядів перса.

Польський герой Марата одразу погодився із загальними уявленнями Західної Європи
про себе,  оголосивши у першому листі  свій намір  «подорожувати  цивілізованими
країнами  Європи». З позиції  «грубіших  та  менш  вихованих націй» він засуджує
фальшиву французьку ввічливість. Було кілька моментів, де відчувалося, що  Камія
пародіює свідчення західних  мандрівників Східною Європою, коли,  наприклад, він
шкодував,  що  «люди,  так обдаровані  природою»,  напевно,  дуже  легковажні  й
розбещені, якщо з-поміж них, незважаючи на родючі ґрунти та чудовий клімат, дуже
багато  бідних» 18. Ще на  початку  мандрівки  Камія  відмовився від  польського
вбрання  й  вирушив  до французького кравця, хоча  сам вважає  французький стрій
«сміховинним», особливо  через те, що він затісний, «наче пута». Камія вигукнув:
«Яка (велика) різниця між цим і чудовим легким одягом поляків!» У перевдягненому
Камії сторонній спостерігач, як і читач його листів, не зміг би упізнати поляка.

А вирушивши  з Франції  до  Англії та  Голландії,  Камія остаточно  заговорив як
француз   епохи  Просвітництва.  Англійці  видалися  йому  «холодними,  нудними,
тверезими», захоплювався  він лише їхнім державним  устроєм,  що ґрунтувався  на
«мудро обмеженій владі». Він  одразу  помітив, що англійці «вважають свою  націю
вищою за будь-яку іншу в цілому  світі», але, ближче  запізнавшись із ними,  він
відмовився від «цієї безглуздої звички дивитися  на  них як на досконалих істот!
 19. У Нідерландах Камія виявив,  що «у голландців огидні манери» і вони «нічого
не знають про ввічливість та суспільні норми». З погляду французької цивілізації
він  піддав критиці голландську  комерцію: «…Ці люди  думають  лише  про  гроші,
говорять лише про гроші та люблять лише гроші» 20. (156)

Отож Марат  використав  свого поляка  для  нещадної  критики західноєвропейських
цінностей, і, незважаючи на те, що «Польські листи» так і не вийшли друком, його
літературні  засоби сформували  стійку конвенцію літератури XIX століття.  Після
повстання Костюшка в 1794 році,  після  антиросійських  повстань 1830-го  і 1863
років польський еміґрант,  принаймні у літературі, став  привабливим романтичним
героєм.  На  початку  століття,  1803  року,  коли міс Джейн Портер опублікувала
«Тадеуша Варшавського»  (перше з численних видань  цієї книжки), з’являється тип
польського героя у  Західній Європі.  Граф  Тадеуш Собеський,  що  його прізвище
відкинув  Марат,  а  ім’я неминуче  асоціювалося з  Костюшком,  виявився  єдиним
справжнім  джентльменом в  англійському  аристократичному  товаристві й завоював
серця  авторки,  героїні  та читачів.  У 1847  році  Бальзак увів  до  «Людської
комедії» графа Венцеслава Стейнбока, що його порятувала від самогубства злостива
кузина Бетта. Передсмертна записка свідчила  про національний розпач  і цитувала
Костюшка: «Finis Poloniae!» (20).

1872 року Джордж Еліот у романі  «Мідлмарч» створила образ Віла Ладислава, онука
польського еміґранта, можливо  навіть Тадеуша Варшавського з роману міс  Портер.
Для Еліот Віл виявився єдиним чоловіком, гідним руки натхненної героїні Доротеї,
яка  наприкінці роману стає  «місіс  Ладислав». У  1871  році  Луїза Мей  Олкотт
опублікувала  особисті спогади та літературну сповідь.  Вона згадувала, як шість
років тому в Парижі заприязнилася з польським  юнаком, котрий воював проти Росії
у  1863 році: «Найкращим, найдорожчим з усього гурту  моїх хлопців був польський
хлопчина Ладислав  Вишневський —  кілька разів гикнувши та  чхнувши,  ви зможете
добре вимовити це ім’я» 21. Вона називала його просто «Ладі», проте у «Маленьких
жінках»  1868  року вкотре змінила  його ім’я на  Лорі  й  зробила  літературним
приятелем Джо.

Польський  герой  із твору Марата  так  і  не дістався Америки,  провівши більшу
частину другого тому «Польських листів» у горах Швейцарії, де мудрий  пустельник
навчав його філософії скептицизму. Камія дізнався, що  будь-яка мораль відносна:
від Китаю до Риму, від Франції до давньої Греції,  (157)  від Константинополя до
Індії вона дуже  відрізняється.  Навіть  заборона  кровозмішення — Марат,  як  і
маркіз  де Сад, підбурював до цієї  підривної думки — не  мала «жодних підстав у
Природі».  «Китаєць, татарин, африканець чи  європеєць» міряють один і той самий
об’єкт кожен на свій копил. Якщо моральні норми виявилися  підозріло різними, то
суспільства й уряди  в цілому світі засмучують  своєю одноманітністю. Скептик не
бачить жодних відмінностей  між Західною Європою та  Європою Східною, позаяк  «у
Греції, Італії,  Польщі,  Англії  та  Франції  під  іменами  ілота,  кріпака  чи
негідника ви побачите  мільйони поневолених  людей». Зникала навіть  відмінність
між  Європою і Сходом, коли «цілі нації в  Азії,  Африці  та  Європі є рабами на
службі в жадоби однієї людини!». Камію  спантеличило це вчення,  тому він спитав
себе:  «І чому це  я  захотів залишити домівку?»  Втім,  згодом він  зустрів  ще
мудрішого  філософа,  який переконав його, що всю мораль можна звести до простої
максими:  «Підкоряйся   законам  своєї  країни» 22.  Дізнавшись,  що  Камія  був
польським князем, який мандрував інкоґніто, цей лояльний філософ  відправив його
додому, наказавши використати з користю все, чого він навчився під час мандрів:

Устрій твоєї країни дуже недосконалий, він успадкований від варварських племен і
є  ганьбою  цілого людства.  Коли  народ  стогне під таким тяжким ярмом, великим
щастям для нього буде добрий і просвічений государ (…). М’якістю свого правління
дай підданцям відчути себе вільними, знищивши огидні кайдани рабства 23.

Маратів  польський  мандрівник у  Західній  Європі  усвідомив  варварство  своєї
батьківщини, викоренити яке мусить просвічений володар.

Поза  сумнівом, засудження «огидних  кайданів рабства»  у Польщі  також  містило
приховане  засудження французького суспільства, адже, як зазначив у «Суспільному
договорі» Руссо, люди «скрізь у кайданах» (21).



Марат  наприкінці «Польських листів»  навіть  попереджав про  прихід «бурі»,  що
(158) знесе тиранічні уряди й накличе «гнів  на приречені голови  міністрів» 24.
Та  попри   це,  революціонер  Марат,  який  невдовзі  радітиме  купі  голів  на
ґільйотині, зміг зручно нав’язати  Східній  Європі шляхетний  уряд  просвіченого
князя. Вольтер гадав, що Східна Європа потребує дисципліни  й сильної руки Карла
чи  Петра;  Марат  вважав,  що Польщі годиться  монарше  правління.  Відсталість
Східної  Європи дозволяла мріяти про тверду владу  навіть тим західноєвропейцям,
котрі у себе вдома були запеклими критиками її основ.




«ВІЧ-НА-ВІЧ ІЗ ВОВКОМ»


Східну  Європу  як  царство   фантазії  найяскравіше  змальовано  в  «Дивовижних
мандрівках та  пригодах барона  фон Мюнхгаузена» Рудольфа Еріха  Распе. Опис цих
вигаданих «мандрів» з’явився друком 1785 року  в Англії, за рік після публікації
подорожніх оповідей  Кокса та Річардсона, й мав великий успіх також у німецькому
перекладі  1786 року. Распе,  як  і  його вигаданий герой, сам був німцем,  але,
завдяки династичним зв’язкам між  Англією та його  рідним Ганновером, робив свою
сумнівну  кар’єру  з  обох  боків Ла-Маншу. Освіту  він здобув  у  Ґеттінґені й,
вочевидь, саме  там  уперше  почув  леґенди про надзвичайного барона. 1767  року
Распе став наглядачем колекції коштовного  каміння в Касселі. Він  отримав  таку
чудову нагоду красти каміння,  що 1775  року  мусив тікати  до Англії. Саме  там
барон Мюнхгаузен  народився  й вирушив у першу  мандрівку: «Я  виїхав з  дому  в
подорож  до  Росії  серед  зими,  цілком правильно зміркувавши, що  шляхи  через
північні  області  Німеччини,  Польщу, Курляндію  та  Ліфляндію, —  а  вони,  як
розповідають усі мандрівники, чи не трудніші, ніж дорога до Храму Чеснот, — в цю
пору року мають бути полагоджені морозом і снігом» (22) 25.



Від самого початку Мюнхгаузен і Распе виявляють свою обізнаність  із подорожньою
літературою, присвяченою Східній Європі, на (159) тлі якої творять плетиво своїх
фантазій. Книжку було видано саме тоді, коли Сеґюр завершував свій шлях сушею.

Перше, що барон Мюнхгаузен  побачив  у Східній Європі, «нещасний  дідок», котрий
лежав у Польщі «на пустельній галявині,  по якій гуляв лютий вітер;  тремтячий і
безпомічний, він  ледве мав  чим прикрити голе  тіло» (23).  Це — останнє звичне
видовище на  його шляху до  Санкт-Петербурґа, а  також  одна з останніх сцен, де
з’являються люди. Для Мюнхгаузена Східна Європа —  це  земля фантастичних пригод
серед диких звірів,  чию дикість він приборкував  своїми алегоричними звитягами,
котрі слугували метафорою завоювання й  цивілізування.  Він  прямував  на  своїх
однокінних  санях  до  Росії,  коли  зненацька  побачив,  що  за  ним  «женеться
здоровенний  вовк, якому лютий  зимовий голод  надавав  незвичайної  сили» (24).
Порятунок  барона  з   вовчих  кігтів  демонстрував  неперевершену  майстерність
західного мандрівника Східною Європою:

Машинально  я кинувся ниць у сани, з одною надією, що  кінь  якось  порятує  нас
обох. І  тут  сталось  те, що я  передчував,  але чого не смів сподіватися. Вовк
нітрохи не  поцікавився  моїм жилавим тілом, що було для нього занадто  мізерною
поживою, але, перестрибнувши через мене, він люто накинувся на коня і, клацнувши
щелепами, в одну мить  відкусив  весь зад  бідолашної тварини, яка  від страху й
болю  помчала вперед  ще швидше. Врятувавшись таким чином від загибелі, я нишком
підвів голову  і  з жахом  побачив, що вовк все глибше вгризається  в мого коня.
Але,  поки він займався  цим  приємним  ділом, я вибрав хвилинку і з усієї  сили
оперіщив його  руків’ям  батога по шкурі. Цей  несподіваний напад іззаду  нагнав
йому доброго страху, тим більше, що в  цей час він уже  до половини заліз у свій
футляр; він рвонувся щосили вперед, кінський  труп  лишився на місці, і що  ж! —
дивлюсь, а мій вовк опинився в упряжці. Я, зі свого  боку, хльостав його батогом
без  усякого  жалю,  і  так, скачучи  повним  галопом,  ми  щасливо  прибули  до
Санкт-Петербурґа,  всупереч   обопільному   сподіванню  і   на   великий   подив
прохожим (25) 26.



Поза всяким сумнівом,  найважливіше тут — це дисциплінування за допомоги упряжі,
унаочнення здатності західноєвропейського мандрівника приборкувати  дикість, хай
і подане  тут як байка. Проте глядачі у  Санкт-Петербурзі побачили вже виконаний
трюк  —  вовка  в  упряжі,  а  не  брутальні  подробиці  самого   приборкування.
Англійським  читачам,  які  знайомилися  з  цією  сценою лише  через  рік  після
прочитання Кокса, шмагання вовка видалося напрочуд знайомим,  як нагадування про
те,  що  побиття  людей  було  характерною  ознакою  російського  невільницького
суспільства.  Використання «руків’я  батога» для  «несподіваного  нападу іззаду»
перетворювало   приборкання  вовка   на  акт  анального  зґвалтування.   Це  був
сексуальний тріумф Західної Європи над дикістю, досягнутий за допомоги батога  й
пройнятий  комедійною  брутальністю.  Для  де  Сада  Східна  Європа  в  «Історії
Жульєтти» була передовсім ареною анальних зґвалтувань, хоч героям та героїням де
Сада траплялися такі сцени і в інших частинах світу.

У  Санкт-Петербурзі  барон  Мюнхгаузен  «водив компанію  з  порядними людьми»  й
натякав на  витонченіші сексуальні  подвиги, ніж зґвалтування вовка. Очікуючи  в
столиці  на призначення в  російську армію, він  марнував свій час  неймовірними
мисливськими забавами. Одного дня він натрапив на «чудового чорно-бурого  лиса»,
чиє коштовне хутро «не  хотілося псувати кулею», тож він пришпилив лиса  хвостом
до  дерева,  витяг свого  гарапника й  «так  оперезав  його,  що лис моментально
вискочив з свого пишного хутра» * 27.

* Там само. — С. 29.

Наступна зустріч з російським вовком виявилася ще інтимнішою:

Іншим  разом так  само несподівано  наскочив на мене здоровенний  вовк. Мені  не
лишилось  нічого  іншого, як тільки інстинктивно  ткнути йому кулак у роззявлену
пащу;  борючись за своє життя, я  залазив  рукою  все глибше і глибше,  аж  поки
застромив  її до  плеча. Що ж  було робити далі?  Не можу сказати, щоб я почував
себе дуже добре  в цьому безпорадному становищі. Подумайте тільки, віч-на-віч із
вовком! Ми  підморгували  один до  одного, але зовсім  не з приємністю. Коли б я
витяг з пащі руку, звір негайно (161) кинувся б на мене; це можна було прочитати
в його горящих очах. Коротко  кажучи, я схопив його за  нутрощі, вивернув шкурою
всередину, як рукавичку, кинув на землю і так і лишив його * 28.

Барон   знову   описував   найогидніше   зґвалтування,   починаючи   з   першого
інстинктивного  відруху  й  закінчуючи  встромлянням  кулака  без  надії   мирно
розійтися. Проте  барон  отримав ще більшу втіху від зустрічі  з ведмедем, цього
разу в Польщі.

Що ви скажете, наприклад, про таку оказію? Колись у Польщі в лісі мені почало не
вистачати  ні денного світла, ні  пороху. Я пішов додому, коли бачу —  просто на
мене суне, роззявивши пащу, здоровенний ведмідь. Даремно шукав я по всіх кишенях
куль або пороху. Я знайшов тільки  два кремені до рушниці,  які  мисливці носять
звичайно  про  запас. Один  з  цих  кременів  я пожбурив що  було  сили  в  пащу
бурмилові, прямо  в глотку.  Ведмедеві це не сподобалось;  він повернувся наліво
кругом, а я послав йому другий  кремінь у задні ворота. Все закінчилось чудесно.
Кремінь не тільки влетів усередину, але там так зіткнувся з першим, що висіклась
іскра, і ведмедя з жахливим громом розірвало на шматки ** 29.

Зґвалтований «прямо  у  глотку»,  а  потім  у «задні ворота»  ведмідь постраждав
одночасно  від орального й анального насильства,  але цього разу барон,  звісно,
таки зіпсував хутро.

Під час пізніших  пригод  Мюнхгаузен мав  нагоду надіслати тисячі ведмежих  шкур
російській імператриці, а вона,  напевно,  оцінила  сексуальний  підтекст такого
дарунка,  бо відповіла йому подякою та запросила «розділити з нею  трон і ложе».
Але барон «в найделікатніших висловах відхилив цю ласкаву пропозицію» ***.

* Там само. — С. 36.

** Там само. — С. 33.

*** Там само. — С. 130.

У  «Жульєтті»  де Сада «делікатність»  спонукала до  зворотного  розвитку подій:
«Катерина жадала найвсілякіших насолод, і ви, звісно, розумієте, що я їй у (162)
жодній не відмовив:  особливо мене вразив її зад, найпрекрасніший зад, будь-де і
будь-коли  бачений  мною, який  подарував мені нескінченні  радості й утіхи» 30.
Разом  з Катериною герой  де Сада  вдався до найдикіших садистичних  сексуальних
розваг, що не  надто  відрізнялися від тих, які практикував барон  Мюнхгаузен із
тваринами Східної Європи. Тільки фантазії де Сада вимагали людських жертв.

Утім, зустріч барона з дикими тваринами не завжди завершувалася смертю.  Під час
відвідин  одного маєтку в  Литві  він побачив  коня, якого ніхто не  наважувався
осідлати:

(…)  я  одним стрибком  опинився  на коні і не  тільки  приголомшив  його  своєю
раптовістю,  але  й  примусив,  застосувавши  все  своє  вміння, до  цілковитого
послуху. Бажаючи краще показати це дамам і не турбувати їх для цього, я стрибнув
конем просто в розчинене вікно чайної кімнати. Тут я проїхався перед ними ходою,
потім  ристю,  потім  галопом  і, нарешті,  зіскочивши на чайний стіл, з великим
блиском  показав у мініатюрі всі еволюції вищої їздецької школи, якими дами дуже
любувались.  Мій коник поводився так гідно подиву, що не зачепив жодної чашки на
столі * 31.

* Там само. — С. 44–45.

Завдяки своїй  їздецькій  вправності барон Мюнхгаузен примирив контрасти Східної
Європи  — дикість та  цивільність: дикий  кінь на  чайному  столі. Звісно,  коня
запропонували  йому в  подарунок,  і згодом на  цій  литовській коняці він  узяв
участь у битві російської армії проти турків. Перший том «Дивовижних мандрівок і
пригод  барона фон  Мюнхгаузена» приніс  баронові репутацію  найбільшого героя —
вояка, мисливця й наїзника Східної Європи.

Мистецтво  верхової їзди, яке  натякало  на цивілізування  шляхом  приборкання й
загнуздання, було невід’ємним елементом образу Східної Європи у живописі 1780-х.
У  1781 році в паризькому Салоні Жак-Луї Давід виставив  свою картину під назвою
«Граф  Потоцький»: портрет польського шляхтича  верхи на могутньому,  з  покірно
схиленою  гривастою  головою,  скакуні. Передня  нога  тварини  так  впевнено  і
слухняно піднята над землею, що  не було потреби хвилюватися за чашки, (163) які
могли виявитися десь поруч.  1782 року  на честь століття  вступу Петра  на трон
Катерина урочисто відкрила  у Санкт-Петербурзі бронзову  кінну  статую, створену
французьким скульптором Етьєном-Морісом Фальконе. У Франції Фальконе був протеже
мадам де Помпадур, а в 1766  році, після її смерті, вирушив до Росії,  де  зажив
ласки Катерини. Вже 1770 року він  працював над статуєю  Петра,  й Річардсон, що
бачив ескізи, назвав їх «алегоричними». Статуя імператора на коні, на п’єдесталі
з кам’яної брили, символізувала «труднощі, що їх Петро  здолав, доклавши великих
зусиль, задля реформування  Росії» 32. У XIX сторіччі  «Мідний  вершник» Пушкіна
забезпечив  пам’ятникові  належне  місце у  російській  культурі,  але  у  XVIII
столітті  статуя була  насамперед твором  чужоземця, француза,  який  дивився на
Росію  очима  Просвітництва.  Польський  вершник Давіда  та  російський  вершник
Фальконе  поєднували  мистецькі  та  алегоричні  стереотипи,   які  згодом  були
безглуздо  перекручені  в  літературній  формі, коли  барон  Мюнхгаузен  зграбно
гарцював на чайному столі в Литві.

За власними свідченнями, барон Мюнхгаузен відважно  бився з турками.  Коли ворог
почав тікати, «мій жвавий литовець замчав мене при цьому далеко вперед» *. Однак
згодом він таки  потрапив у  полон і був  проданий у рабство до Туреччини.  Ідею
цієї  пригоди, можливо,  теж запозичено з  подорожньої  літератури, адже  книжка
Кокса,  видана  за рік перед тим, містила розповідь  про зустріч  із  таким собі
Джорджем Брауном, ірландським еміґрантом у Росії, котрий брав участь у тій самій
кампанії,  що  й  вигаданий  Мюнхгаузен,  і котрого  справді  захопили в полон і
продали у  рабство.  Брауна викупив французький  посол  у Константинополі, й він
повернувся  до  Росії,  ставши   ризьким   генерал-губернатором   Катерини   II.
Мюнхгаузенові,  звісно,  пощастило  втекти  з  полону  в   колоритніший  спосіб.
Доглядаючи пасіку султана, він загубив бджолу, на яку напали два  ведмеді. Барон
пожбурив  срібний  топірець  у  ведмедів,  але,  «на  жаль,  занадто  при  цьому
розмахнувся; топірець мій злетів геть-геть і летів усе далі й далі, аж поки впав
на місяць» **.

* Там само. — С. 47.

** Там само. — С. 55.

Аби повернути топірець, (164) Мюнхгаузен  мусив залізти на місяць, скориставшись
стеблом  турецького  боба 33. Отже,  з Росії  він  потрапив  до Туреччини,  а  з
Туреччини на місяць, установивши таким чином ієрархію віддаленості. Ці дивовижні
мандри могли відбутися лише  у  Східній Європі, адже  вона  була так  близько до
Сходу і не надто далеко від відкритого космосу.

Згодом  барон  Мюнхгаузен  повернувся  до  Константинополя,  де  став  фаворитом
султана, й Распе навмисно увів свого  героя  до контексту тогочасної подорожньої
літератури,  кумедно  змагаючись  із   бароном  де  Тоттом,   чиї  спогади  було
надруковано  того-таки року, що й «Пригоди барона  Мюнхгаузена»  Распе.  Тотт як
військовий інженер  султана нібито успішно зміг вистрелити з найбільшої  гармати
на світі, але Мюнхгаузен «ніколи не міг допустити, щоб француз перевершив його в
будь-якому ділі»  й хвалився  своїми  подвигами  у  Туреччині,  зокрема тим,  що
вистрелив  із велетенської  фалічної гармати.  Распе  легко  вигадав  генеалогію
«чванливого й хвалькуватого Тотта», зробивши його незаконним сином папи Климента
XIV і римської торговки вустрицями 34. У такий спосіб Распе  перетворив Тотта на
напіввигаданого персонажа, поставивши його в один ряд із Мюнхгаузеном  і кинувши
їх обох у нетрі подорожньої літератури, котра завжди художня  чи документальна —
містила фантастичні елементи.  Інша  модель, яку Распе  використав для створення
образу  свого  барона,  були  «Мандри  Ґуллівера»  Джонатана   Свіфта,  а  сьоме
англійське видання пригод  Мюнхгаузена вийшло 1793 року  під назвою «Відроджений
Ґуллівер».

Якщо перший  том  мандрів Мюнхгаузена  (1785 рік) розповідав про його  пригоди у
Східній Європі, то центральним сюжетом другого тому стали мандри Африкою. Те, що
книга  вийшла  друком 1792 року, в розпалі Великої  французької  революції, дало
змогу Мюнхгаузенові прочитати  Едмунда  Берка й наприкінці розповіді вступити  у
битву  із «трьома жахливими привидами»  — Вольтером, Руссо  та  Вельзевулом, аби
врятувати  Марію-Антуанетту.  Раніше,  у  самому  серці  Африки,  де  Мюнхгаузен
«запровадив  європейські мистецтва та  науки», він відшукав якісь  цікаві  давні
написи,  що свідчили,  ніби  африканці «походили  від  мешканців  Місяця». Распе
розмістив фраґмент із цих написів,  додавши  наукову (165) примітку для фахівців
(«Vide Otrckocsus de Orig. Hung.») та коротке пояснення:

Ці знаки  я подав на розгляд визначному знавцеві старовини  й у наступному  томі
доведу  кожному,  що стародавні  скіфи  мали спілкуватися  із жителями Місяця  і
населяли вони зовсім не Росію, а центральну частину Африки, що я вичерпно  довів
своєму  вченому  й  сумлінному  приятелеві.  Вищезгадані  знаки,  писані  нашими
літерами   —   _Среґнаг_дна_скоогтоп_—_означають:   «Скіфи   мають   божественне
походження» 35.

Ця  нісенітниця,  вочевидь,  пародіювала  тогочасну  моду  виводити  від  скіфів
походження  будь-яких  відсталих  народів.  Тут  скіфів  довільно  перенесли  із
Вольтерової Татарії чи Сеґюрової  Росії до Африки. Таємниче посилання на  «Orig.
Hung.»  також  натякало  на  зв’язок  скіфів  з  Угорщиною.   Як  і  деякі  інші
мандрівники, Мюнхгаузен асоціативно пов’язував Східну  Європу з Африкою, причому
віддаленість обох частин світу підкреслювалася їхньою спорідненістю з мешканцями
Місяця.

Мюнхгаузен повертався  до Східної Європи нетрями Північної Америки,  де від  рук
американських  «дикунів»  зазнав  принизливого скальпування,  а  після  тривалої
подорожі  «цією просторою  пустелею»  опинився на російському  кордоні,  в замку
«Нарескина Роскимовмовського». Вже саме ім’я було відверто сміховинне, а до того
ж  росіянин  Роскимовмовський напав на нього у  парі  зі  своїм диким  ведмедем.
Мюнхгаузенові довелося перемогти їх  обох, підкресливши спорідненість між звіром
і варваром:

Тієї ж  миті на мене  рвонувся величезний ведмідь,  але я  встиг запхати  уламок
своєї шаблі йому  в горло, відсікши в корені язик. Потім я схопив ведмежий  труп
за задні лапи і, вимахуючи ним  над головою, так гепнув Нарескина його ж власним
ведмедем,  що йому, вочевидь, мало не здалося. Я лупцював головою ведмедя голову
Нарескина, аж доки  одним вдалим ударом не засадив його голову у ведмежі щелепи,
а позаяк ця  тварюка ще  частково жила  й  билася у  корчах, зуби зімкнулися  на
голові Нарескина, наче лускач для горіхів 36. (166)

Так непереможний мандрівник використав дикість Східної Європи проти неї самої.

Перед  тим  як  вирушити  на  порятунок  Марії-Антуанетти,  Мюнхгаузен  востаннє
відвідав Санкт-Петербурґ,  де  одружився  з  царицею, уклав  мир між  Росією  та
Туреччиною  й  відіслав  бриґаду  російських  і  турецьких  робітників  будувати
важливий канал.

Тепер на чолі мільйона  російських саперів я прямував до Суецького перешийка, де
приєднав до  свого загону мільйон  турків,  озброєних лопатами  і мотиками. Вони
прийшли не  для  того, аби перерізати  одне одному  горлянки, а заради  спільної
справи — сприяти торгівлі  й цивілізації,  аби багатства Індії потекли цим новим
каналом до Європи 37.

Отож  Мюнхгаузен  знайшов  найдоцільніший спосіб сприяти  справі цивілізації  та
налагодження зв’язків між Азією і Європою, що мали таке значення для  самої ідеї
Східної Європи, — змусив працювати мільйони рабів.




«Я ТЕПЕР ПУНКІТІТІТІ»


Нісенітниці, вигадування татарських імен або скіфських  написів під час розгляду
Східної Європи приховували  той  факт,  що слов’янські  мови, не кажучи вже  про
угорську,   зазвичай   були   незрозумілі  письменникам  та  західноєвропейським
мандрівникам. Найбільш суперечливу межу між Західною та Східною Європою відчув у
XVIII сторіччі геній  тієї епохи —  Вольфґанґ Амадей  Моцарт,  який, прямуючи  з
Відня до Праги, міг  навіть нісенітницю перетворити  на щось  вишукане. Очевидна
іронія  поділу  Європи у XX столітті полягала в тому, що Прага —  як це видно на
будь-якій карті — лежить на північний захід від Відня, але, попри це, вважається
однією зі  східноєвропейських столиць. Причини такого, здавалося  б, помилкового
означення  мали геополітичний  характер  —  рішення  Версальської та  Ялтинської
конференцій, замішані  на  рішучому  розрізненні  германців  і  слов’ян, активно
впроваджуваному націоналізмом XIX  століття. У  XVIII сторіччі  Богемію зазвичай
вважали німецьким князівством, (167) тобто частиною Священної Римської  імперії,
хоча всі знали, що Габсбурґи  володіли короною  святого  Вацлава,  так само як і
короною  святого Стефана в Угорщині. У Богемії та її  столиці Празі проживали  і
німці, і чехи; й навіть тоді, коли Богемію  вважали частиною Німеччини,  у XVIII
столітті  зростало усвідомлення,  що  далеко  не всі богемці були  німцями. Кокс
визнав  слов’янську   природу  Богемії,   найнявши   перед  поїздкою  до   Росії
перекладача-чеха. Моцарт, який  любив Прагу  і  якого  любили  у Празі,  либонь,
більше, ніж у Відні, теж розумів, що, мандруючи на північний  захід, до Богемії,
він потрапить до слов’янських, а отже, чужих країв.

У січні 1787 року Моцарт уперше  вирушив до Праги, де він  мав дириґувати оперою
«Весілля Фіґаро»,  прем’єра котрої  на  віденській  сцені 1786  року пройшла  не
вельми  успішно. 15 січня  він писав  із  Праги  до  свого віденського  приятеля
Ґотфріда фон Яквіна: «Мушу щиро  зізнатися тобі, що хоча мене приймають тут дуже
люб’язно та з усілякими почестями, а Прага насправді дуже гарне й приємне місто,
я дуже прагну повернутися до Відня». Після цієї, можливо мимовільної, згадки про
тугу  за  домом Моцарт подає незвичайний опис своєї мандрівки до Праги, згадавши
таке:

Тепер прощавай,  мій  дорогий друже,  любий Гікіті Горкі! Тепер це твоє ім’я, ти
маєш його  знати. Ми всі під  час мандрівки вигадали собі  імена  («auf  unserer
Reise Namen erfunden»). Ось вони: я тепер Пункітітіті, моя дружина  Шабла Пумфа,
Гофер — Роцка Пумпа, Штадлер — Ночібікічібі, мій  слуга Йозеф —  Заґадарата, мій
пес Ґукерль — Шоманцький, мадам Кваленберґ — Рунціфунці. Додаток для мадемуазель
Крукс:  Рамло  тепер  Шурімурі,  Фрайштедтлер — Ґулімаулі.  Будь  ласка, повідом
останньому його ім’я 38.

Саме ці дивацтва лягли пізніше в основу Моцартової леґенди,  однак вони водночас
комічно виражали почуття відчуження, що опановувало мандрівника  з багатою уявою
в тогочасній  Східній Європі. Моцарт  народився у Зальцбурґу, постійно мешкав  у
Відні, його  рідною  мовою  була  німецька,  і  він  не  почувався  як  удома  в
слов’янській Богемії, де навіть  мова звучала  для  нього наче  набір безглуздих
звуків.  (168)  Узагалі Моцарт  був цілком  космополітичним  європейцем,  котрий
розумів мову майже  будь-якої  країни, в  яку  його заносила  музична кар’єра, —
Італії, Франції, німецьких князівств,  але чеської він не розумів. Незнання мови
ставало  для  мандрівників не  тільки незручністю, воно також сприяло визволенню
уяви, й  Моцарт скористався цією нагодою, аби вигадати нові імена для всіх своїх
супутників  і  навіть друзів, які залишились  удома. Він  вільно поєднав ті самі
псевдослов’янські та псевдосхідні звуки, що й  інші  автори,  хоча вигадані  ним
імена  набагато  екстраваґантніші   й  добірніші:  Пункітітіті,  Гікіті   Горкі,
Рунціфунці,  Ґулімаулі, Ночібікічібі  тощо.  Вони творять гідну компанію  своєму
сучасникові — Нарескину  Роскимовмовському із творів  Распе. Коли  герой  Марата
листувався із  «Шавою» із  Кракова, Моцарт пішов набагато далі,  охрестивши свою
кохану Констанцію «Шаблею Пумфою».

Перебуваючи у  Празі, Моцарт дириґував не лише «Фігаро», а й симфонією ре мажор,
знаною згодом  як  «Празька  симфонія». Він  також  виконав сольний  концерт  на
фортепіано,  котрий,  за  спогадами   початку   XIX   сторіччя,  викликав  майже
божевільний захват:

Наприкінці Моцарт  імпровізував за фортепіаном добрих пів  години  і  цим  самим
довів до апогею  ентузіазм  зачарованих  богемців,  тож,  коли  його  обдарували
шквалом овацій, він,  звісно, почувався  зобов’язаним знову сісти за фортепіано.
Потік  нових імпровізацій справив ще сильніше  враження, внаслідок чого збуджена
публіка вибухнула оплесками втретє  (…). З партеру  хтось вигукнув: «З Фігаро!»,
після чого Моцарт заграв мотив популярної арії «Non piu andrai farfallone» та ще
з  десяток  напрочуд  цікавих мистецьких варіацій експромтом,  тож ця  прекрасна
вистава закінчилася несамовитими радощами, а для нього,  завдяки  сп’янілим  від
щастя богемцям, стала днем найбільшої слави та задоволення 39.

Ці спогади,  написані з  перспективи  пізнього  романтизму, самі  долучилися  до
творення Моцартової  легенди, але деякі моменти  розповіді натякають  на почуття
композитора XVIII  сторіччя, котрі виникали під час відвідин Східної Європи. Тут
Моцарт  поринув  у насолоду від  своєї «фантазії», звільнився (169) від обмежень
класичної  форми й досяг свободи імпровізації. Але передовсім самі богемці в цій
оповіді  постають  не  просто  як  зразкові  шанувальники  музики,  а  радше  як
захоплені, сп’янілі, розпалені; їхня емоційна  чутливість  повністю  віддана  на
милість віртуозного виконавця, котрий грав на своїй публіці, наче на фортепіані.
Тріумф Моцарта у Празі  став так само  частиною  леґенди,  як і відданість Праги
Моцартові.

Таку музичну  репутацію  Богемія  зажила ще  до  приїзду Моцарта.  Чарльз Берні,
англійський  органіст та  автор «Загальної  історії музики», ще 1771 року назвав
Богемію «консерваторією Європи»,  маючи  на  думці  кількість  музикантів у  цій
країні. Просвітитель Фрідріх  Мельхіор  фон Ґрімм патрон Моцарта, приятель Дідро
та кореспондент Катерини  —  заснував  1753  року  «Correspondance  Litteraire»,
міжнародну  газету,  присвячену  французькій  культурі.  Того  самого  року  він
опублікував памфлет під назвою «Маленький пророк з богемського Брода». Маленьким
пророком  Ґрімма виявився вуличний скрипаль,  що в надприродний спосіб перенісся
через  усю Європу з  Богемії до Парижа, де став  речником  справжнього музичного
духу,  виступаючи  проти  несмаку  французької  опери.  Він  провіщав  декаданс,
приреченість і занепад цивілізації у Франції:

І віддалені народи побачать  шедеври ваших  батьків;  вони побачать їх на сценах
своїх театрів  і захоплюватимуться ними, навіть не  згадуючи про вас самих; адже
ваша слава минеться, а ви порівняно з вашими батьками будете, ніби нинішні греки
порівняно з греками давніми, тобто варварським і дурним народом (…).

І  я,  Ґабріель  Йоганн  Непомук  Франціск де  Пауло  Вальдшторх,  званий  також
Вальдштерхелем,  студент  філософії та  морального  богослов’я у Великій Колеґії
Преподобних Отців Єзуїтів, уродженець  Бемиш-Брода в Богемії, оплакую долю цього
народу, бо моє серце ніжне від природи 40.

Ґрімм задумав цей пасаж як іронічне перевернення реальності, оплакування Франції
Богемією. Вигаданий скрипаль  із Богемії передбачав, що  французи опустяться  до
варварства, але Естер Лінч Пйоцці, відвідавши Прагу 1786 року, за кілька місяців
раніше  Моцарта, зауважила, що «тут усе виглядає (170) застарілим  щонайменше на
п’ять століть» 41. Це вже скидалося на мову інших мандрівників Східною Європою.

У  молодості  Моцарт  товаришував із  немолодим  богемським композитором Йозефом
Мислівечеком, якого в італійському музичному світі знали просто як «il Boemo» *,
хоча самого Моцарта, який пізніше вигадає ім’я «Ночібікічібі», не могла налякати
складність вимови цього чеського прізвища. Можливо, Моцарт навіть перебував  під
впливом музики  Мислівечека, а може, і під  впливом чеських народних пісень, так
само  як  Гайдн  — під  впливом угорських 42.  Проте, за  легендою про Моцартові
відвідини Праги  1787 року, все відбулося навпаки: чеська народна музика зазнала
впливу Моцарта, який  подарував  унікальну мелодію бідному вуличному скрипалеві.
Втім, ані  це, ані навіть симфонія ре мажор не стали його найбільшим  подарунком
Празі,   адже   композитор  пообіцяв   повернутися   й   винагородити   празьких
шанувальників «Фігаро» новою оперою. Нею став «Дон Жуан».

* Богемець _(італ.)._

Повернення Моцарта до  Праги  восени того  самого року з новою, ледь завершеною,
оперою стало частиною його леґенди.  У 1855 році  німецький поет-романтик Едуард
Меріке присвятив цій легенді повість «Моцарт на шляху до Праги». Меріке зобразив
Моцарта  людиною зворушливо чутливою, з дитячим  шармом; він  зупинився  посеред
дороги, аби показати  Констанції красу  лісу:  «Знаєш,  у дні  моєї молодості  я
об’їхав пів Європи, я бачив Альпи й океан, усю велич і  красу світу,  а тепер я,
дурень, випадково зупинився у звичайнісінькому хвойному лісі на кордоні Богемії,
вражений  і  захоплений  тим,  що така  краса  направду  існує».  Насправді  все
виглядало,  мабуть,  дещо  інакше, адже, як  свідчить  січневий  лист, Моцартова
«дурість» на  кордонах Богемії полягала не у захваті лісом;  він перетворив себе
на Пункітітіті, а Констанцію — на Шаблю  Пумфу.  Цікаво, що  принаймні  в одному
виданні Моцартових  листів у XX  столітті  кумедний  пасаж про  нові імена  було
опущено, й образ Моцарта на шляху до Праги виглядав серйозніше 43.

У  1787  році  Казанова  також  перебував  у  Богемії,  гостюючи  у  замку графа
Вальдштейна.  Старий авантюрист (171) подався до  Праги, аби підготувати видання
свого  «Ікосамерона»,  фантастичної  оповіді про  кровозмішення,  шлюб  брата  й
сестри,  які помандрували до центру землі, до  країни меґамікрів. Меґамікри — це
водяні істоти, півтора метра завдовжки, «всіх можливих кольорів, крім чорного та
білого», що  спілкувалися музичною мовою «гармонійних співів» 44.  Казанова  міг
бути  на  прем’єрі  «Дона  Жуана»  й, напевно,  впізнав у ній  відгомін  власних
сексуальних перемог. Та принаймні  цим  разом героєм-переможцем був  сам Моцарт,
тріумфуючи у Празі  вдруге протягом одного року. Кажуть,  що, побачивши, в якому
захваті  Прага від «Дона Жуана», Моцарт вигукнув:  «Meine Prager verstehen mich»
(«Мої пражани  розуміють мене»),  що стало гаслом легенди про особливе ставлення
Моцарта до цього  міста, яка дожила і до наших днів 45. Це означало, що  пражани
розуміли його  музику,  але, напевно,  Моцарт, який так  любив  гратися словами,
також тішився  іронічною ситуацією, коли вони розуміли його,  а він,  опинившись
серед чехів, не розумів жодного слова. Вони аплодували Вольфґангу Амадею, навіть
не підозрюючи, що одночасно аплодують Пункітітіті.

У  Моцарта були підстави запам’ятати празький прийом, адже коли  1788 року «Дона
Жуана» поставили у Відні,  він  не мав такого успіху Лібретист Лоренцо  Да Понте
занотував свої враження від цього удару:

І «Дон Жуан» їм не сподобався! І що на це сказав імператор? «Опера  божественна,
можливо, навіть ліпша за «Фігаро», але ця їжа не для моїх віденців» 46.

Принагідна згадка  імператора Йосифа про «моїх віденців», котра натякала, що він
знає  їхні смаки, дуже близько нагадувала Моцартове  посилання на «моїх пражан».
Зрештою, у цих словах було, безумовно, щось імперське, ба навіть самонадійне, що
робило пражан вірними й люблячими підданцями Моцарта.

Потьомкін  сподівався  привезти Моцарта  до Санкт-Петербурґа. У передчутті цього
візиту Моцарт придбав книжку  під назвою «Географічний і топографічний  путівник
усіма землями Австрійської  Монархії, з  описом дороги до Санкт-Петербурґа через
Польщу». Така мандрівка, напевно,  принесла  б нові  перемоги та, ймовірно, нові
кумедні імена 47. (172) Прийнявши у Богемії ім’я Пункітітіті, Моцарт не перестав
бути гостем  з  Відня,  навпаки,  комічно  підкреслив свою  відстань  навіть  із
відтінком  поблажливої зверхності. Моцарт міг  називати  себе  Пункітітіті,  але
збірник  німецьких  поезій,   виданий  1787  року  в  Празі,  підносив  його  як
«німецького Аполлона» й вітав словами:  «Німеччина, твоя батьківщина,  простягає
тобі руки» 48. Це звернення наче  луною відбилося у  словах дона Жуана, коли він
зваблював селянську дівчину Церліну: «La сі darem la mano» *.

Імперське  ставлення  Моцарта до своїх  пражан  найяскравіше проявилося  під час
третіх  і останніх відвідин  Праги  наприкінці літа  1791  року, лише за  кілька
місяців  до його смерті.  Він  прибув на  прем’єру  опери «Титове милосердя», що
розповідала  про  доброту римського  імператора Тита й  була написана  з  нагоди
коронації Габсбурзького імператора Леопольда II королем  Богемії. Александер фон
Клейст, котрий також прибув із Німеччини до Праги, вів щоденник своєї поїздки на
коронацію та опублікував його у Дрездені наступного року під назвою «Фантазії на
шляху  до  Праги».  Фантазії  Клейста, як  і  самого Моцарта,  пов’язувалися  із
набуттям нової ідентичності. «Чи то через замріяність (Schwarmerei), чи звичайну
людську  чутливість, — писав Клейст, побувавши  на «Титовому  милосерді», — у ту
мить  я  більше хотів  бути  Моцартом, аніж Леопольдом» 49.  Образи імператора й
композитора ототожнювалися: вони обоє були владарями Праги, що  приїхали, овіяні
славою, з Відня,  збуджуючи фантазію  інших німецьких  гостей. Клейст перетворив
своє зацікавлення Моцартом на предмет німецької гордості, згадавши про особливий
інтерес «наших німецьких  слухачів». Сам Леопольд не був у захваті від «Титового
милосердя»,  а  його супутниця,  імператриця  Марія  Луїза Іспанська, провівши з
Леопольдом  багато  років  у Тоскані,  по-своєму  оцінила німецьку  якість  цієї
італійської  опери Моцарта, коли, з  властивою їй вульґарністю,  назвала її «una
porcheria tedesca» ** 50.

* «Рученьку, красуне, дай мені…» _(італ.)._

** «Ще одна німецька гидота» _(італ.)._

Першим біографом Моцарта став у  1798  році богемець Франц Ксавер Німечек,  який
змалював  сумний від’їзд (173) Моцарта  з  Праги 1791 року  в «передчутті  своєї
близької смерті». У Відні були й такі, хто приписував смертельну хворобу Моцарта
нездоровому  «богемському повітрю»,  ба  навіть богемському  пиву,  але  Німечек
твердив, що коли у грудні композитор помер, у  Празі пролили більше  сліз, ніж у
Відні.  Наступного  1792  року  празька газета  вже  творила  міф  про  особливе
«розуміння» пражанами  Моцарта:  «Здавалося,  Моцарт  творив для  Богемії;  його
музики ніде не розуміли та не виконували краще, ніж у  Празі» 51. Його лібретист
Да Понте повернувся  в  Прагу 1792  року й  став там  свідком постановки  плодів
їхньої з Моцартом співпраці: «Фіґаро», «Дон Жуан» і «Cosi fan tutte»  *. У своїх
мемуарах Да Понте пригадує, що «богемці захоплювалися» Моцартом, розуміли навіть
ті  «твори,  якими  найменше  цікавилися  в  інших  країнах»,   а  також  зуміли
«досконало» збагнути генія, якого інші нації визнали  лише  «після сили-силенної
концертів» 52. Проте Да Понте віддавав належне богемцям не без іронії, так само,
як маленький  вигаданий богемський вуличний скрипаль Ґрімма пророкував у  Парижі
занепад зіпсутої французької опери. Перед від’їздом з Богемії Да Понте зустрівся
зі своїм  земляком-венеціанцем Казановою, який був винен йому гроші, але не зміг
повернути борг. Позаяк Моцарта  вже  не було в  живих,  Да Понте  більше не  мав
підтримки  у  Відні  й не мав певності щодо майбутнього.  У 1792  році  Казанова
наполегливо радив Да  Понте їхати в Лондон, що той і  зробив, а згодом  закінчив
свою  довгу кар’єру  в  Нью-Йорку, викладаючи  італійську мову  в Колумбійському
університеті. Але 1791 року Да Понте збирався вирушити до Санкт-Петербурґа 53.

* «Всі пані роблять так» _(італ.)._

1794 року до Праги прибув учень Моцарта Франц Ксавер Зюссмаєр. Він супроводжував
Моцарта до Праги 1791 року на виставу «Титове милосердя» та, за чутками, написав
для  опери речитативи,  поки  Моцарт гарячковито завершував  музичну композицію.
Саме Зюссмаєр завершив реквієм після смерті Моцарта, а його візит до Праги  1794
року став нагодою для утвердження Моцартової легенди у Богемії. Зюссмаєр написав
із  нагоди дня  народження імператора «Пісню богемців». Хоча  Леопольд  помер, а
трон успадкував його син Франц, ректор (174) Празького  університету, здавалося,
не  міг  вирішити  дилеми коронації  1791  року  —  кого коронувати, Моцарта  чи
Леопольда? — і  намагався  примирити  любов  богемців  до  Моцарта  із  вірністю
Габсбургам. Ректор привітав Зюссмаєра так:

Ваша чудова та всесильна музика запалила наші серця ще більшою любов’ю  до наших
монархів,  яких ми обожнюємо  (…).  Використовуйте надалі свій великий талант на
славу Божу і на прославлення нашого імператора Франца, якщо колись вам пощастить
зрівнятися  із безсмертним  Моцартом (…).  Не забувайте,  що богемці,  ця  гідна
нація, завдяки своїй  відданості монархам, завдяки  численним славним  подвигам,
здійсненим за різних обставин, та передовсім завдяки своїй вродженій  схильності
до музики, —  така славна нація, повторюю,  як  богемці, — найкраще може оцінити
ваш талант 54.

Не існувало жодної загрози,  що посередній Зюссмаєр досягне рівня свого вчителя,
тож  1794 року Прага  все ще вітала  Моцарта в  особі його  учня. Те, що  ректор
постійно підкреслював політичну лояльність Відня і всенародне розуміння  музики,
і   особливо  твердження,  що   музика   підтримувала   політичну  відданість, —
висвітлювало  ще  один  важливий  аспект  «всесильної» влади  музичного  тріумфу
Моцарта у Празі.

В 1937  році,  під  час святкування 150-річного ювілею празької  прем’єри  «Дона
Жуана»,  Пол  Неттл  завершив  книжку «Моцарт у  Богемії»,  невинно сподіваючись
відновити дух  минулого,  коли  «німці  і  чехи  разом  вшановували  Моцарта  як
_свого_вчителя…_той  дух гармонії та примирення» 55. Книжку,  написану німецькою
мовою, було видано у Празі  1938 року,  в  рік  Мюнхенської змови, коли  Богемію
віддали  на  поталу  Німеччині.  Насправді  те  взаємне  вшанування  Моцарта  як
«німецького Аполлона» «німцями  та чехами» завжди виявляло асиметрію балансу сил
і відбивало створену культурою нерівність між Західною та Східною Європами.

В 1794 році Зюссмаєр відвідав у Празі прем’єру своєї італійської опери  «Турок в
Італії». При цьому Східна Європа, що займала концептуальний простір між Азією та
Європою, якнайкраще відповідала  задумові твору, присвяченому зустрічі  Сходу із
Заходом. Німецька  опера  Моцарта «Викрадення (175) із  сералю» розповідала  про
європейців у Туреччині,  а  не про турків в Європі. Ця опера стала у  1782  році
його першим помітним успіхом у Відні, її так само радо вітали у Празі 1783 року.
В 1780-х  француз  Фрассіне де  Ларок, що жив  у  Варшаві, написав  комедію «Два
французи в  Україні» 56.  Лессінґ уже  намагався  створити  трагедію,  дія  якої
розгорталася в Україні, але відмовився від цього  задуму; мабуть, комедія  краще
пасувала для роботи з таким матеріалом.

«Викрадення  із сералю» пропонувало  комічне  бачення Сходу,  але для того,  аби
знайти  Східну Європу у творчості  Моцарта,  виявити там  дух Пункітітіті,  слід
звернутися до «Всі  пані роблять так». Цей  останній  спільний твір Моцарта й Да
Понте вперше виконано в 1790 році у Відні. Тут  оповідається про  двох чоловіків
із Неаполя, котрі вирішили випробувати вірність двох жінок із Феррари, фліртуючи
з ними  у зміненій зовнішності. Герої видавали себе  за албанців, а їхні коханки
не  впізнавали  їх. Коли  чоловіки,  перевдягнені  албанцями, з’явилися  вперше,
покоївка двох панн  Деспіна, комічний персонаж, висловила  подив самих Моцарта й
Да Понте. У лібрето без особливої потреби зазначено, що вона має співати ridendo
— сміючись.

 Що за вигляд! Що за одяг!
 Що за постава! Що за вуса!
 Я й не знаю, хто це:
 Волохи чи турки.
 (Che sembianze! che vestiti!
 Che figure! che mustacchi!
 Io non so se son valacchi,
 О se turchi son costor) 57.

Вони, звісно, не були ані турками, ані волохами, вони були албанцями, а грайлива
непевність  Деспіни досконало  відбивала тогочасне  постійне сплутування  різних
народів Східної Європи та Сходу. Да Понте надзвичайно вправно римує mustacchi та
valacchi, що свідчить  про легкість зображення  цих кумедних народів  на  сцені.
Сюжет опери передбачав, хоч як це  неправдоподібно,  що пані  не впізнають своїх
переодягнутих коханців,  водночас натякаючи,  що  на якомусь  глибиннішому рівні
вони їх  упізнали,  знову  (176)  закохуючись, щоправда переплутавши  партнерів.
Східна  Європа  лежала посередині  між Європою  та  Азією, між  цивілізацією  та
варварством,   у  просторі   фантазії  та  пригод,   що   створювало  драматичну
напруженість між ідентичністю й маскуванням, комедією й любовним романом.

У  другому  акті  Деспіна  перевдягається  нотаріюсом,  аби  виконати  церемонію
фальшивого шлюбу нових пар:

 Ось пані феррарські,
 От пани албанські.
 (Quelle, dame ferraresi;
 Questi, nobili albanesi) 58.

Урочисте  згадування  ferraresi та albanesi  поруч було комічним  само  по собі.
Римування  двох  назв передбачало баланс  відстані  та  тотожності  між народами
Західної  та  Східної Європ,  причому остання  мусила  бути комічною  римою  для
першої. У фіналі, щоби  пані їх упізнали,  героям  достатньо було з’явитися «без
капелюхів,  без  плащів  та  без  вусів»,  але  не  скидаючи  решти  албанського
вбрання 59.

Аби  зрозуміти,  чому в опері з’явилися  албанці,  а не, скажімо, богемці, треба
пам’ятати, що лібрето  написав  італійською мовою  венеціанець Да Понте. Албанія
лежить  на  східному  узбережжі  Адріатичного  моря,  а  Адріатика  була  давнім
імперським  володінням  Венеції.  Саме  венеціанці  змагалися  з  Туреччиною  за
панування  над  Албанією  у  XV столітті,  а  згодом,  1939  року, саме італійці
завоювали Албанію,  зробивши її провінцією імперії  Муссоліні. У XVIII  сторіччі
Албанія   ще  перебувала  під  османським  пануванням  і  з  позиції  історичних
імперських інтересів для венеціанця  Да Понте означала  те  саме, що Богемія для
віденця Моцарта. Фактично Габсбурґи впродовж  XVIII століття  навмисно розвивали
Трієст, свій порт  на Адріатиці,  а 1790 року, коли створено  «Всі  пані роблять
так», віденська армія  билася  з османами у Південно-Східній  Європі. Моцарту не
склало  труднощів скористатися тим самим відчуттям  комічної насолоди,  яке  він
пережив на шляху до Праги, і перенести його на безглуздих переодягнених албанців
з лібрето Да Понте.  Зрештою, у Богемії Моцарт  на власному досвіді дізнався, як
приємно  присвоїти собі нові  (177) комічні імена.  Албанські маски зі «Всі пані
роблять  так»  було  вигадано,  щоб  розважити  чутливих  героїнь  із Феррари  і
шанувальників музики, чия уява очікувала від Східної Європи комедії та фантазії.

Віденська  публіка була  чудово підготовлена до сприйняття  такої комедії, бо  у
столиці  можна  було побачити представників різних народів Габсбурзької імперії.
Йоганн Пецль  у «Нарисі  про Відень» (1786  рік) описав населення міста, склавши
театральний каталог екзотичних костюмів.

Тут  ви часто зустрінете  угорця з довгою кіскою, який незграбно крокує у своєму
підбитому  хутром доломані та вузьких рейтузах, що  майже сягають щиколоток; або
круглоголового  поляка, постриженого під  ченця  в одязі  із  широкими рукавами:
обидва народи  знемагають у своїх  чоботях. Вірмени,  волохи й молдавани у своїх
напівазійських костюмах також не  дивина. Серби з  підкрученими вусами  займають
цілу вулицю (…). Польські євреї, з голови до ніг закутані в чорне,  з бородатими
обличчями й  численними  кісками скидаються на  опудала:  жива сатира на обраний
народ. Богемські селяни у високих чоботях; угорські  й семигородські  погоничі в
овчинних  кожухах,  хорвати  з чорними цебриками на головах —  усі  вони  своїми
кумедними рисами розважають око у загальній юрбі 60.

Східна Європа уподібнювалася до театральної вистави на вулицях  Відня, де  кожну
чужоземну  ідентичність  виділяв її  «напівазійський»  костюм:  від  волохів  до
богемців, від  овчини  до підкручених вусів.  Моцарт і  Да  Понте у  Відні також
зустрічали та цінували  ці «розважальні акценти»  серед населення,  бо, зрештою,
обидва — і композитор, і лібретист — займалися розважанням.




«У НЕЗНАНОМУ КРАЇ, ВТРАТИВШИ ОРІЄНТАЦІЮ»


Описи уявних  подорожей Східною Європою таких  персонажів, як  барон Мюнхгаузен,
виходили у світ паралельно зі справжніми  подорожами, наприклад, Тотта і  Кокса,
що їх  вони  пародіювали. Водночас  справжні  подорожани, як-от Моцарт чи навіть
Казанова, додавали до  своїх оповідей (178) уявні деталі, екзотичні імена, що зі
свого боку також  стирали  межі між реальністю  й  фантазією.  Вольтерова  уявна
подорож Східною Європою разом із Карлом XII стала важливою  літературною моделлю
для пізніших мандрівників, які показували Східну Європу  крізь призму культурних
фантазій  та  літературних засобів.  Вольтерів образ шукача пригод, що прокладає
собі шлях через  «незнані землі», наклав відбиток  уже на перші подорожні записи
Александра-Моріса Блана де  Ланотта,  графа  Отріва, який  у  1785 році  залишив
французьке  посольство у  Константинополі, аби обійняти  посаду при молдавському
дворі.

Коли  посол до  молдавського господаря  вирушає  з  Пери  *, думаючи,  що  зможе
мандрувати  Європою,  як  Францією,  він тут-таки  стикається  зі  своєю  першою
подорожньою пригодою. Ввечері він виявляє,  що  опинився  сам-один, у  незнаному
краї, втративши орієнтацію (desoriente) 61.

* Район в європейській частині Стамбула (нині називається Бейоґлу).

Отрів відкрив  цей незнаний край у  самій Європі, власне на рубежах Європи. Його
подорож, цілковито протилежна подорожі Салаберрі до Константинополя, засвідчила,
що можна відкривати Східну Європу як на шляху до  власне Європи,  так і навпаки,
на  шляху до Орієнту. Проте  Константинополь, попри всю свою  екзотичність,  був
принаймні  «знаний»,  тоді як  мандрівка з Орієнту викликала каламбурну  «втрату
_орієнтації»._Цю  втрату  лише  посилювали  неочікувані  зіткнення з  бездомними
народами  Східної  Європи.  За  вісім  днів   після  виїзду  з  Константинополя,
наближаючись  до  Болгарії,  Отрів натрапив  на  громаду євреїв, «переселених  з
Польщі за  наказом Мехмеда IV, котрий  завоював Поділля». Ще через  три дні  він
зустрів кримських  татар, котрі осіли в Болгарії відтоді, як Росія два роки тому
захопила їхні землі 62.

Вже у перший тиждень  мандрівки  Отрів  проголосив, що Східна Європа, до  всього
іншого, збивала ще  й  із  філософської орієнтації. Коли край дороги він побачив
злодіїв,  посаджених на палю,  то відмовився від суджень за західноєвропейськими
мірками: (179)

Навіть звідси  я чую волання наших _філософів!_ Гм, хай вони хоч зрідка виходять
із власних домівок! Якби  пан Чезаре Беккарія побачив усіх тутешніх головорізів,
йому б менше хотілося бути милостивим (s’attendrir) 63.

Це  був той самий  урок, який Тотт засвоїв у Молдавії, «вилікувавшись» від своєї
«впертої гуманності». Трактат  «Про злочини  і  покарання» Чезаре  Беккарія став
сенсацією  для  Просвітництва  одразу  після  публікації  1764 року,  але  Отрів
відкинув усі його аргументи проти тортур, жорстоких покарань та смертної кари як
недоречні  для цього  «незнаного  краю», де  міланець Беккарії  ніколи не бував.
Отрів не змінив своїх переконань, навіть з’ясувавши, що не всі посаджені на палю
були злодіями, адже османські власті  не надто дошукувалися істини,  шельмуючи й
страчуючи  підозрюваних. У  Родопських  (або Балканських) горах вони  «знаходили
якого-небудь пастуха, напівдикого, мало схожого на людину,  нездатного осмислено
говорити». Цього вистачило: «болгарина повісили» 64. Хоча  Отрів і погоджувався,
що  болгарин  був  «небораком», але його  дикість,  зовнішність, мало  схожа  на
людську, й нездатність мислити робили м’які стандарти Просвітництва недоречними.

Сам  Отрів,  пробувши  рік  у  Константинополі,  збирався  на  дворічну   службу
французьким послом та  просвіченим дорадником при дворі молдавського  господаря.
1785 року йому йшов 31-й рік. Хоча він здобув духовну освіту від  ораторіанців і
подеколи  згадується під  титулом  абата, його  релігійні переконання  виявилися
вельми хисткими й  зникли взагалі,  коли  почалася  Французька  революція. Отрів
згодом  стане  французьким  консулом у Нью-Йорку, а потім,  за Наполеона, посяде
місце директора Національних архівів у Парижі.

«Ця  Болгарія, сама  назва  якої навіває  страх,  є  однією з найчудовіших країн
Європи, — писав Отрів. — Ніде не  знайдеш чарівніших  ланів,  схилів і краєвиду,
ліпше  пристосованого  до  сприйняття  всіх  оздоб  культивації  (culture)».  Ця
Болгарія була  великою  мірою літературним  відкриттям,  починаючи  від  жаского
звучання її назви  й до майстерно змальованої краси краєвиду.  Сама суть Східної
Європи, її придатність  (180)  до сприйняття  culture  —  що  могло  означати  і
культивацію,  і  цивілізацію  —  спонукала  до  мистецького  оздоблення.   Отрів
завважив,  що буйволи, коні, корови, вівці  й  кози  жили  «вперемішку»  у своїх
стайнях;  пасучись на схилах, «кожний вид збирався докупи й утворював мальовничі
групи» 65.  Цей  «мальовничий»  погляд постійно домінував над менш  привабливими
враженнями від Болгарії.

Перше болгарське  село,  що  трапилося  Отріву  на дев’ятий  день його подорожі,
називалося Коджа-Торла, ця назва потішила б  Моцарта, хоча  саме  село далеко не
раювало: «Годі  уявити щось нещасніше,  злиденніше за це  селище,  яким  володів
головний  конюх  Великого  Султана,  щороку  мордуючи  різними  способами  своїх
знедолених підданців». Торік вони намагалися  втекти, але  господар спіймав їх і
покарав «тисячею ударів батога».  Це було ознакою тілесної наруги та феодального
гніту,  впізнаваною  по всій Східній  Європі, проте Отрів не зупинявся на цьому.
Він одразу перейшов  до «вартих уваги» будинків із вуликовими димоходами, жінок,
котрі  гаптували  різнобарвні  візерунки,  маленьких  дівчаток,  що  випрошували
монети, які згодом ставали їхнім посагом. Загалом, Отрів гадав, що «вони дихають
вільніше, ніж наші селяни», та видаються «лагіднішими й щирішими». Він дізнався,
що вони живуть під однією стріхою зі своїми коровами, биками, вівцями, гусьми та
козами, й  вирішив, що  спритність  сільських  мешканців, їхній  погляд і  вираз
обличчя  надавали  їм  «дещо  козячого  вигляду»,   особливо  зважаючи  на  їхні
розкошлані кучми.  Наступного  дня він виїхав із  Коджа-Торли й дорогою  оглянув
інше село: «З високогір’я ми побачили внизу чоловіків, жінок та дітей, схожих на
мурашок,  вони  збираються у купки,  а  найдопитливіші  підходять до  подорожан,
танцюючи  та співаючи  навколо екіпажів» 66. Отрів кидав монети  і, вдавшись  до
порівняння з мурашками, успішно перетворював злидні болгарських селян на  тріумф
мальовничості.

Наступного дня, вибираючись із Карабунара, він споглядав ще «величніше видовище»
— сцену полювання:

Тридцятеро чудових собак, білих як сніг, легких, наче  вітер на  рівнині,  сотня
мисливців на  таких  самих  стрімких (181)  конях  (…).  Voila,  цією  сценою  я
милувався з високих  пагорбів,  які  з’єднували Родопи  із  Балканськими горами.
Менше ніж за дві хвилини вони загнали шістьох зайців, котрі мчали, немов стріли,
гнані валуванням собачні та вигуками мисливців 67.

Мисливці виявилися кримськими татарами,  але  значення цієї «сцени» у  щоденнику
Отріва  в  тому,  що  полювання  на  зайців,  яким  він  так  насолоджувався,  є
літературною переробкою почутої два дні перед тим історії про жорстоке полювання
на кріпаків у Коджа-Торлі.

Чудові краєвиди  затерли  неприємні враження, але повністю відокремити перше від
другого було важко. Намилувавшись  полюванням,  Отрів зупинився  для  спочинку у
«найжахливішому хуторі Болгарії,  та й усього світу», котрий  був таки «частиною
краєвиду тієї чарівної  рівнини, яку я тількино вихваляв».  Проблема  полягала в
тому, що  цей хутір, коротко кажучи, був надзвичайно  брудний: «Тут було брудно,
як у болоті; вулиці, поля, будинки — все з багнюки; мешканці потворні, брудні і,
як мені видається, хворі, всі в щетині, вошах і якомусь дранті». Та щойно брудне
село   залишилося  позаду,  перед  його   очима  постали  Балкани,  з  панорамою
«величезного,  темного й густого лісу»,  й  він  сподівався зробити  «якісь нові
спостереження  над  фізичними  та моральними  якостями  горян» 68.  Він  зустрів
дев’яносточотирирічного  діда,  який  вимірював  свій  вік  спогадами  про   три
російсько-турецькі  війни, що сягали  самого  початку  сторіччя: «Але  долі двох
імперій  мало   важили   для  нього,  якби   тільки  він   зміг  пережити  свого
однолітка-турка з того самого  села». Ця комічна оповідь про змагання старожилів
означала, що співжиття етносів  у горах Східної Європи було далеке від  динаміки
міжнародної політики чи  радше  взагалі не мало нічого  з нею спільного. Гори не
були  «ані надто високими, ані надто  незручними для  сходження», але вони  таки
«вельми  заслуговували  на  увагу  поетів  і  художників»  своєю  мальовничістю.
«Мандрівники, що перетинають Болгарію, мають боятися лише  холоду, зими, злодіїв
та  вовків», —  підбивав  підсумок  Отрів 69.  Цим іронічним  застереженням  він
заспокоював свого  уявного  читача,  запрошуючи  його  приєднатися  до  подорожі
Болгарією: (182)

Жахливі  дороги  приведуть  вас  до  Чалі-Кавака;  після  відпочинку  ви  мусите
плентатися ще зо три години крізь трясовини величезного, прегарного лісу,  де ви
не почуєте іншого звуку, крім  звуку вашої власної рушниці, з  якої ви стріляєте
час від часу, аби попередити тих,  що не надто поспішають, або, навпаки, тих, що
поспішають  занадто  (…)  і  voila,  саме  так  і  перетинають  ці  славнозвісні
Балканські гори 70.

Отрів,  сповнений рішучості привезти  _вас_із собою до Східної Європи, з усім її
брудом, вкладає вам  до рук рушницю, заохочує вас стріляти з неї, змушуючи ваших
провідників і носіїв рухатися статечним кроком. А поки _ви_мандрували Балканами,
Отрів лежав у своєму екіпажі, «страждаючи від болю у шлунку, змучений нудотою».

За  два  тижні  після виїзду з Константинополя  подорожні нотатки  Отріва дедалі
більше  починає скидатися на збірку  літературних притч.  Усе ще  страждаючи від
тортур недуги, він зображує релігійну утопію Болгарії:

Відтак  я безмовно й без жодної цікавості проминув  Чинґуалі, Кайалі, Ерубіалар,
Кучуфлар, Чарві, напівтурецькі,  напівболгарські села, де мусульмани й християни
живуть  разом,  не  знаючи ненависти, навіть у згоді,  разом п’ють  погане вино,
порушуючи  Рамадан  і  Великий  піст  (…),  та  залишаються, попри  це,  чесними
людьми 71.

*  Примітка  до  електронного   тексту.  Район  поблизу  міста  Шумен:  Чинґуалі
(Chinguali) —  Ченґел  (суч.  Дивдядово),  Кайалі  (Kaiali)  ідентифікується  як
Кауклі,   Ерубіалар    (Erubialar) —   Ембелер   (суч.   Становець),    Кучуфлар
(Kouchouflar) —  Юсуфханлар  (суч.  Тикач),  Чарві  (Charvi)  ідентифікується як
Саарлі.

Частка фантазії тут  тим  більш  очевидна, що Отрів,  за  власним  визнанням, не
виходив з екіпажа через нудоту, а отже, ледве чи міг дорогою добре вивчити п’ять
вищезгаданих сіл. Свої вислови він, вочевидь, позичив у Вольтера, особливо  коли
йшлося  про  селян,  що «п’ють  разом  погане вино, порушуючи  Рамадан і Великий
піст»;  такі  впливи  «Кандіда»,  «Задіґа»  й  навіть  «Філософського  словника»
надавали його «подорожні нотатки» відчутного присмаку літературності.

Якщо Отрів і міг подеколи скидатися на абата-ораторіанця, то  лише на такого, що
був світським абатом  епохи Просвітництва,  який  прихильно ставився  до мирного
співіснування і навіть взаємопроникнення релігій.

Імами та священики завжди однаково поблажливо ставляться до шлюбів поміж вірними
двох релігій. Нерідко (183)  можна бачити тюрбани та ікони, які знайшли притулок
під одним дахом, або Коран та Євангеліє, що лежать одне на одному 72.

Так  само, як і  війна  між двома імперіями,  Російською й  Турецькою, нічого не
значила для змагання двох старих дідів,  релігійні війни  ніяк не позначалися на
побуті  різнорідних етнічних спільнот Болгарії.  Проте що більше Отрів намагався
зосередитися на  самих народах Східної Європи,  то більше ці народи поставали  в
нього  як  конвенційний літературний конструкт доби Просвітництва,  більше  плід
уяви,  аніж  спостереження.  Отрів  пояснював релігійний  мир  «невіглаством  та
грубістю  неосвіченого й  непросвіченого  народу»  і, граючи  роль  просвіченого
абата, філософськи відпускав  їм гріхи: «Цей релігійний скептицизм, такий мирний
і лагідний, видався мені гідним цілковитого вибачення». Насправді болгари зовсім
не  були «дикунами,  нездатними міркувати». Тиждень тому Отрів саме так говорив,
слово  в  слово,  про  болгарина,  зашельмованого   й  страченого  за  крадіжку.
Перетнувши  Балкани,  Отрів  почав   усвідомлювати  філософську  неоднозначність
цивілізації, та підсумував  з  цілком вольтерівською іронією: «Цим нещасним дуже
далеко до цивілізації, бо вони не  мають тих  пристрастей, що  через упередження
деінде стають такими поширеними й невиправними» 73.

На  Дунаї, на  кордоні  між Болгарією  та Волощиною, Отрів міркував про чуму, та
згодом відігнав від себе ці думки:

Околиці   Силістрії   всіяні  цвинтарями,  поцяткованими  свіжими  могилами;  ця
місцевість  скидається на пустелю, й уява,  додаючи смутку  цьому пейзажу, всюди
бачить  смерть,  оточену  трупами  і  доходягами,  котрі  вибльовують  зі  свого
смердючого рота  отруйну заразу. Я  не  знаю, як переповісти враження,  що  його
справив  на мене серед жахіть цієї сцени повітряний  змій, який  злетів у небо й
весело плив над містом.  Думка про  зграйку дітей,  котрі  бігали й  вовтузилися
навколо його мотузка, миттєво пройняла мою душу. Мені здавалося, що  я чую їхній
сміх, який розсіяв сумне видіння, котре переслідувало мене, й дві тисячі болгар,
турків,  вірмен,  християн,  які  прийшли  (184)  подивитися  на  наші  прапори,
послухати  наших  барабанів та  поїсти  з  наших  рук більше ніж  годину, вже не
викликали у мене жаху — все завдяки повітряному змієві 74.

Уява Отріва  була збуджена настільки, що відсунула на задній план спостереження,
малюючи перед  ним  спершу  видовище  смерті, а потім переможну картину щасливих
дітей. Наступної ночі, перетнувши Дунай, у Волощині, Отрів зазнав нових «тортур»
—  його «мало не до смерті заїли блохи». Проте він встояв у цьому двобої завдяки
ще одному видінню.

Якоїсь миті  я побачив себе, всіяного  червоними цятками й круглими плямами,  їх
було так багато, що вони наповзали одна на одну  й радше нагадували ту  маленьку
луску, з  якої складалися  суцільні панцири  давніх  даків, у  чиїй країні я мав
нещастя вперше ночувати 75.

Навіть  якщо  ці цятки та плями могли  завдати болю, вони не були ознаками чуми.
Отрів негайно ж перетворює свідчення своєї вразливості на фантазію про панцири й
слідом  за  іншими  мандрівниками  Східною  Європою уявляє  себе  не  тогочасним
волохом, а давнім даком. Він і далі тішився, спостерігаючи, як діти бавляться «у
багнюці, голі й спритні, наче маленькі мавпенята» 76.

Отрів зауважив подібність Волощини та Молдавії,  але тогочасний мандрівник ще не
міг виразити цей зв’язок за  допомоги  рубрики «Румунія»: «Пункти, в яких ці дві
держави  межують, подібні один до  одного  як дві краплі води;  та сама  мінлива
доля, ті самі  біди, та  сама  історія  зробили  валахів  і молдаван надзвичайно
схожими,  фізично й морально». Все  це  мало на меті  позначити однаковий рівень
відсталості, проте  Отрів  у  Молдавії  не міг  втриматися,  щоб не помилуватися
«надзвичайною чемністю (молдаван) до кожної людини, що скидається на наближеного
до господаря» 77.  За два  дні  до  завершення мандрівки у Яссах він насолодився
останньою  фантазією  про  щось  більше, ніж  звичайна  чемність  населення. Він
зупинився у будинку,  де  його увагу  привернула вісімнадцятирічна дівчина,  яка
гаптувала:  «Ця   ручка,   що  гаптувала,  не  поступалася  красою  рукам  наших
герцоґинь». Отрів (185) повечеряв та пішов спати, відчуваючи «інші бажання», але
вирішив  шанувати честь дівчини. Щоденникові записи  того  дня завершилися, а  у
записах наступного дня він не згадує, чи дотримався свого рішення.

Прощавай, чарівна гаптувальнице. Молдаванин, який тебе ощасливить, сам буде дуже
щасливий, якщо ти будеш такою ж  привабливою,  якою я тебе побачив (…). Я даю їй
трохи  грошей:  вона  бере  їх,  опускає  очі,  цілує  мені руку. Щодо  мене,  я
захоплююся нею, наче мадонною з полотен Корреджо 78.

У ґалантній і поштивій уяві  Отріва дівчина звечора була герцоґинею,  а зранку —
мадонною,  але пікантна фраза саме перед  тим, як Отрів дає їй  гроші,  залишала
сумніви  з  приводу  того, що ж  сталося вночі.  Наділений багатою  уявою  Отрів
знайшов  у Східній  Європі  стільки  нагод,  аби  повправлятися  у  фантазіях  і
літературних формах, що, напевно, міг щось лишити для уяви своїх читачів.




«НАЙПАЛКІША УЯВА»


Леді Елізабет Крейвен здійснила таку саму мандрівку, що й Отрів, наступного 1786
року. Вирушивши із Константинополя, вона відмовилася  від дороги  на Белґрад, бо
там   нібито   кишіло   розбійниками:  «Я   проглянула   мапи,  спитала   поради
найдосвідченіших тутешніх мандрівників  і переконалася, що зможу легко  й швидко
дістатися Відня через Болгарію, Волощину і Семигород». Згодом, правда,  її знову
попередили, що «новий  маршрут  ще небезпечніший,  бо там  щомилі  я натраплю на
голови на палях, адже ці  краї набагато більше кишать  грабіжниками  й убивцями,
аніж інші» 79. Вона вирішила не йняти віри цьому, але  все-таки подорожувала  із
«парою добрих  маленьких англійських  пістолів за  поясом».  Вона припускала, що
«більшість жінок злякалися би мандрівки, яку я  обираю, проте  мені  треба  було
вибратися з  цієї країни Магомета, що  я  й зроблю охоче й радісно». Те, що вона
жінка, додавало особливої авантюрності й самій подорожі, й оповіді про неї. Леді
Крейвен сама зіграла на цьому в подорожніх нотатках про Болгарію: (186)

Болгарію цивілізація зачепила зовсім мало, і там, де я бачила турка, що працював
у полі,  він завжди був з  рушницею (…). Це  видовище,  а також ліси, через  які
пролягав мій шлях, —  мандрівники так  мало  уторували  їх,  що  дерева  і  кущі
відірвали дверцята мого екіпажа, — змусили б тремтіти кожну шляхетну пані 80.

В такий спосіб читача — «кожну витончену пані» — запросили тремтіти разом з нею.
Насправді в леді  Крейвен  була супутниця — «мадемуазель»,  француженка  з білим
песиком, а ще обидві шляхетні пані мали офіційного турецького провідника — «мого
страхітливого чоадара» — для залагодження всіх подорожніх непорозумінь.

Господар Волощини та його дружина набридали леді Крейвен  проханнями лишитися на
рік, либонь, вважаючи її ще кращою знахідкою, ніж Отріва,  який перебував тоді в
сусідній Молдавії, «але я  запевнила їх, що  не залишуся в  Бухаресті й двадцяти
чотирьох  годин». Водночас її приємно здивувало, що Волощина — не  зовсім  Схід:
«Вечеря на більш європейський манер,  ніж  я могла собі уявити: я не сподівалася
побачити стіл на ніжках та стільці для сидіння». На згадку леді Крейвен узяла із
собою  «кілька  дуже гарно  вигаптуваних хусточок» 81. Її захопила краса  гір та
лісів  Волощини: «Годі уявити щось  дикіше та романтичніше… проте такі  краєвиди
навряд чи можуть компенсувати жахливий стан доріг». І  справді, хоча через  гори
її екіпаж  тягнули  двадцятеро селян,  він все  одно  перекинувся,  а  сама леді
опинилася  на  землі,  тоді  як  мадемуазель  позаду неї  раз у  раз  несамовито
стогнала: «Je suis morte» *.

* «Я померла» _(фр.)._

Суто  по-англійському  дивлячись  на рільництво,  вона  захоплювалася валаськими
ґрунтами, «масним  чорноземом», підсумовуючи: «Цю  країну можна  було  б назвати
діамантом у поганих  руках.  Але ж  якою  вона б  стала в руках доброго смаку  й
працьовитості». Метафора «діаманта в поганих руках» цілком відповідала уявленням
леді  Крейвен  про  Східну   Європу,   натякаючи  на  брак   відшліфованості   й
завершеності,  які  зробили  б  ці  землі  хоча  б  почасти  гідними  леді.  Про
Семигородські Альпи, або  Південні Карпати, що (187)  простяглися уздовж кордону
між Османською Волощиною та Габсбурзькою імперією, вона пише:  «Ці чарівні гори,
напевно, Бог призначав не для того, аби давати притулок пригнобленим підданцям і
вбивцям-утікачам». Їй  відлягло від серця, коли, в’їжджаючи  до Семигороду, вона
побачила габсбурзького орла та «відчула  себе під  імператорським  захистом»,  а
старий митник  повідомив їй, що «досі не бачив і не чув, щоб леді перетинала цей
кордон». Усю свою оповідь, від початку до кінця, вона  перетворила на драматичні
пригоди леді, що  відкриває землі, де  доти шукали пригод здебільшого  чоловіки.
Імператор Йосиф II оглядав свої семигородські полки саме тоді, коли леді Крейвен
перетнула  кордон,  тож  він «надіслав  мені  звістку, що  чекатиме мене, так  і
зробивши». Його  особливо зацікавили  карти, які  вона зібрала перед мандрівкою,
вони,  «здається,  дуже йому сподобалися» 82. Всього  через рік,  1787-го, Йосиф
оголосив  війну Османській імперії,  і  це була його  остання велика  авантюра у
міжнародній  політиці. Він сподівався захопити Волощину та Молдавію, отож у 1786
році  карти  й спостереження  леді Крейвен  особливо  його зацікавили. Імператор
зажадав  заволодіти діамантом,  хай  той  був і  в поганих руках. Якби Габсбурґи
дісталися Бухареста, вони, напевно, пробули б там довше, ніж один день.

Для  леді  Крейвен  мандрівка  від Константинополя до Відня  була  лише останнім
етапом  значно довшої мандрівки Східною Європою 1786  року. Вона  залишила свого
чоловіка  у 1783 році  і,  перебуваючи 1785 року в  Італії, вирішила податися на
північ: «Тепер я вирушаю в дорогу і побачу двори та людей, яких мало хто з жінок
бачив».  Її   шлях  простягся  з  Відня  до  Кракова   та   Варшави,   потім  до
Санкт-Петербурґа; звідти — довга мандрівка  на  південь до  Криму, потім  човном
через  Чорне  море  до  Константинополя  і,  врешті-решт, знову  до  Відня через
Болгарію  та  Волощину.  Він  охоплював  усі  три напрямки,  які  визначали  для
мандрівника XVIII сторіччя  Східну  Європу:  спочатку подорож  через  Польщу  до
Санкт-Петербурґа,  наприкінці  шлях  до  Константинополя  через  південно-східну
Європу  (тут пройдений у зворотному напрямі),  а між ними — подорож до Криму, що
зв’язувала Санкт-Петербурґ із Константинополем і визначала вісь Східної Європи з
півночі на південь. Саме цей відтинок шляху став (188) найзнаменитішим маршрутом
десятиріччя, після того як цариця Катерина наступного 1787 року вирушила в Крим.
Її супроводжував імператор Йосиф II, який, мабуть, підготувався до цієї подорожі
за мапами леді  Крейвен.  Леді Крейвен  відтак  могла розраховувати  на  ажіотаж
довкола  тієї  подорожі  двох  монархів,  що підсилювало інтерес  до  її власних
подорожніх  нотаток,  виданих 1789  року  в Дубліні  під  назвою  «Мандрівка  до
Константинополя через Крим». Ця книжка мала показати, «де побувала справжня леді
Крейвен», бо  якась  самозванка  видавала себе за  неї «майже  по  всіх  готелях
Франції,  Швейцарії  та Англії», називаючи  себе  «дружиною  мого  чоловіка» 83.
Розповідь  про  подорожі  леді  Крейвен  мала  очистити  її  ім’я  від будь-яких
скандалів,  що  вибухнули  через  «це зухвале  ошуканство»,  та  підтвердити, що
справжня  леді Крейвен  мандрувала  всією Східною  Європою, тоді  як  самозванка
(ймовірно,  разом  із  лордом  Крейвеном)  здійснила  звичнішу поїздку  Західною
Європою. Ця історія із двома леді, кожна з яких претендувала називатися Крейвен,
у своїй  частині континенту, перетворювала Східну  Європу  на  терен  пригод  та
автентичності,  а  Європу  Західну  на  місце  облуди  та  непристойності.  Ідея
«цивілізації» знову ставала амбівалентною: перший діамант був у поганих руках, а
другий  виявився  підробкою. Книжку  леді  Крейвен  написано у  формі подорожніх
листів від авторки до маркграфа Бранденбурзького, Ансбахського та Байройтського.
Авторка  зверталася  до  нього  як  до   «любого  брата»,  а  підписувалася  «із
сестринським  почуттям», проте 1791  року, коли лорд  Крейвен помер,  а подорожі
Східною  Європою залишилися  позаду, маркграф перестав  бути  її братом,  ставши
натомість її другим чоловіком.

Леді Крейвен уперше передчула,  що таке Східна Європа,  ще  в грудні 1785 року у
Відні, коли захопилася одностроями угорських і польських офіцерів у габсбурзькій
армії, завваживши, що  «кожна нація має  зберігати моду своєї країни і  що людям
нема чого мавпувати одне одного в одязі». З Відня вона помандрувала  до Кракова,
де  знайшла  «сумне  свідчення»  політичного  краху Польщі.  «Якби я  народилася
польським  шляхтичем»,   міркувала   вона,  на   якусь  мить   перейнявши   чужу
ідентичність,  то «зреклася б своїх привілеїв, (189) аби врятувати свій край від
поділів». У Варшаві, в січні 1786 року, вона довідалася, що блазні та слуги були
«цілковитою  власністю  свого хазяїна».  Король  Станіслав-Авґуст  дуже  приязно
говорив  з нею  про Англію, що  «могло б  засліпити  мене  стосовно моєї власної
країни, якби  я  тільки могла  любити  її  ще більше,  але  слово  _комфорт,_яке
починаєш розуміти тільки в тих  краях, давно  закарбувало  її  цінність  у  моїй
свідомості» 84.  Невіддільні  один  від одного ідеали  комфорту  та  цивілізації
завжди визначали  в західного мандрівника  Східною Європою самовпевнене відчуття
власної зверхності.

У лютому, в Санкт-Петербурзі, вона виразніше  відчула, що «витонченості,  яка  є
продуктом властивої нам чистоти й  порядку, годі  шукати поза межами Англії». Її
прикро вразили  традиційно  завважувані  контрасти  російської столиці,  й  вона
запрошувала  маркграфа та своїх читачів придивитися до  них:  «До  вітальні,  де
підлогу викладено найкращим інкрустованим деревом, ви  йдете по грубо  зроблених
сходах із найгіршої деревини,  що смердять брудом.  Форейтори тут носять овчинні
кожухи». Так само вона  не сприймає  и манер  російських  дворян:  «Остання мода
напрочуд кумедна й недоречна у місцевому  кліматі; французькі газові тканини  та
квіти  —  не для російських красунь». Та  сама  Катерина у російському  вбранні,
«дуже  гарному»,  підтвердила  переконання  леді  Крейвен,  що  кожна  нація має
дотримуватися власної моди. Також  її  вразив «дуже розкішний»  бал-карнавал, що
його дав у Петербурзі Сеґюр 86.

Головна  причина  її нарікань на  Санкт-Петербурґ виявляє мотиви  її мандрів. Це
зимовий холод, що  «напевно міг  заморозити  найпалкішу  уяву». Тут  нема  місця
поетам  і художникам:  «квіти фантазії  мусять всохнути й померти там,  де немає
весни». Леді Крейвен подорожувала Східною  Європою задля того, аби  задовольнити
свою фантазію та  уяву, і якщо вони не  розквітли у Петербурзі,  слід було їхати
далі.  Сидячи  за столом поруч із Потьомкіним, вона пригадала, що Крим, який був
під його особистим наглядом, ще  1783  року став частиною Російської імперії. Це
змусило  її  замислитись  над  тим,  що,  можливо,  одного   дня  «імперія,  яка
простягається з  Півдня  на  Північ,  віддасть  перевагу тому,  аби  ніжитися  у
променях  сонця»,  і   чи  не  перенесуть  тоді  столицю  до  Криму,   (190)   а
Санкт-Петербурґ «перетвориться  на склад» 87. Це  була та сама північно-південна
вісь, яка давала змогу уявити Східну  Європу  як східну частину континенту. Карл
XII та Вольтер майже несподівано зробили це відкриття, зійшовши зі шляху перемог
і  завоювань на  манівці  поразки й полону, тобто потрапивши з Росії та Польщі в
Україну та Крим. Утім, подорож Катерини  до  Криму  1787 року  аж  ніяк  не була
несподіваною,  бо  кожну зупинку  на  її шляху ретельно підготували  до  пишного
привітання почту імператриці. Власне,  готуватися почали вже 1786 року, тож леді
Крейвен  могла   скористатися  помешканнями,  які   облаштовували   до   приїзду
імператриці.

Те, що  «уява» леді Крейвен  кликала її на південь, дивовижно пересуваючи навіть
столицю імперії, було притаманне інтелектуальній  історії  того  десятиліття.  У
1786 році  Ґете також вибрався з Веймара до  Італії, живлячи свою мистецьку уяву
відкриттям  півдня  Західної  Європи.  Він пише, що був  «перейнятий  непоборним
прагненням» до «цієї тривалої самотньої мандрівки  до осердя світу», до Рима, де
«здійснилися всі мрії моєї юності» 88. Леді Крейвен відчувала аналогічну потребу
відкрити для себе південь Східної  Європи уздовж осі, паралельної до італійської
мандрівки Ґете. Інтелектуальна єдність двох частин Європи, Західної та  Східної,
залежала від чіткості цих осей — від Німеччини до Італії, з  одного боку, та від
Балтійського до Чорного моря — з другого. Проте пригоди леді Крейвен були зовсім
інакшими, ніж у Ґете, і привели вони її  не до осердя, а радше на край світу, до
незнаної землі  — Криму. І все ж до  подорожі їх спонукали однакові  мотиви,  бо
Ґете саме в Італії 1786 року нарешті закінчив драму «Іфігенія  в Тавриді».  А що
таке Таврида, як не Крим  у старовину!  Врятована Артемідою тоді, коли Агамемнон
уже  зібрався принести її  в  жертву, Іфігенія  опинилася  у далекому  Криму  «в
суворих рабських, хоч священних, путах», проголошуючи своє відчуження: «Ніяк мій
дух до цього не привикне» * 89.

*  Див.: Ґете Йоганн Вольфґанґ. Іфігенія в  Тавріді: Драма на п’ять дій / Пер. з
нім.  Петро  Карманський.   Із   уводом  та  поясненнями  д-ра  Якима   Яреми. —
Краків-Львів: Українське видавництво, 1944. — С. 20, 19. (191)

Леді Крейвен теж навряд чи почувала себе у Криму  як удома, проте уява вабила її
туди.  У  Петербурзі перед мандрівкою до Криму вона знехтувала попередженням, що
«повітря (там) нездорове, вода отруйна і що я, напевно, помру, якщо поїду туди».
Вона  знала,  що  «тільки-но  приєднаній країні,  як і  щойно  прибулій красуні,
наклепників не  бракує»,  однак  почула принаймні  одну прихильну розповідь, яка
спонукала її  припустити, що вона «не пошкодує, якщо придбає татарський маєток».
У  березні вона  вирушила  на  південь  і  була  вже  у  Москві,  дедалі  більше
захоплюючись  «тим півостровом, що  зветься Тавридою, чий  клімат і розташування
провіщають,  що це  чарівна країна, чудовий здобуток  Росії, від  якого не можна
відмовлятися». Леді Крейвен була  переконана, що «Таврида, безперечно, має стати
скарбом  для нащадків» 90. Отже,  Крим стає скарбом,  так само, як Волощина була
діамантом.  Така  лексика мимохіть  перетворювала  обидві маловідомі  країни  на
імперські трофеї.

Леді Крейвен зупинилася в Полтаві,  в Україні, аби оглянути поле битви, де Петро
зламав «буйний  дух  Карла XII»,  але  її власний невгамовний  дух  кликав її до
Криму. Ще дорогою вона згадує, що Крим за османського правління вважали  центром
работоргівлі  — «великим ринком  для черкесів», що його колись заселяли скіфи, а
згодом сармати.  Вперше і майже  випадково її опис історично точний, адже скіфи,
чиє гучне ім’я у  XVIII  столітті химерно  пов’язували з кожним куточком Східної
Європи, мабуть-таки справді жили на території Криму, аж поки у IV сторіччі до н.
е. Їх перемогли сармати. Леді Крейвен перетнула степи — «їх називають степами, а
я би назвала пустелею» — й опинилася  у землях татар. Вона  відіслала до першого
татарського  селища слугу,  чий  «страх  вельми  розважав  мене  протягом  цілої
подорожі», й той злякано повідомив, що татари «хворобливо чорношкірі люди». Вона
не пише сама про їхню чорноту, але «це село не викликало  у мене схвальної думки
про  татарську охайність,  (бо)  бруднішого,  жалюгіднішого  місця  мені  ще  не
доводилося бачити».  Село було лише  купкою хатин, і на тлі «казкових краєвидів»
вона  потішила себе  думкою  про «вбогість  світу». Цивілізацію вона привезла із
собою: «Я  зупинилася та  приготувала  чай».  Як справжня англійка,  вона завжди
мандрувала зі «своїм чайним начинням» 91. (192)

Попри те, що це була Татарія,  в леді Крейвен склалося сумбурне враження про  її
етнос, надто через присутність війська. Тут  вона зустріла російського генерала,
козацького  офіцера і  навіть  загін  албанців.  Козак захоплювався  її верховою
їздою: «Коли я зіскочила з коня, повернувшись додому, він поцілував краєчок моєї
спідниці та щось сказав по-своєму. Я нічого не зрозуміла, але генерал повідомив,
що той висловив мені найбільший комплімент, який тільки можна уявити:  мовляв, я
гідна  бути  козаком» 92.  Специфіка   Східної  Європи,   незрозуміла  мова   та
екстравагантні  жести покори  швидко розпалили  її уяву. Згодом вона побувала на
козацькому святі й описала «розваги»:

По обіді крізь вікно я побачила чудову вдавану бійку  між козаками і спостерегла
трьох  калмиків, потворніших і лютіших від яких годі було уявити; у них  глибоко
посаджені очі, розташовані близько до перенісся,  та незвично  квадратні щелепи.
Ці калмики так добре володіють луком, що один з них  убив гуску зі ста кроків, а
другий — з п’ятдесяти розбив яйце 93.

Ця  земля  була для леді Крейвен і  етнографічним музеєм, і театральною  сценою.
Вона вивчала щелепи, спостерігаючи,  як ті жорстокі люди розігрують лють, аби її
розважити.  За  пів століття після  того, як Вольтер  описав  битви  Карла  XII,
вражаючи просвічену публіку жахливою дикістю козаків  і  татар, леді Крейвен  на
тих  самих теренах уже  могла тішитись удаваною бійкою. Як і  Вольтер,  котрому,
щоправда,   тут   бракувало  особистого   досвіду,   вона  вихваляла   татарську
«гостинність» 94. Проте  її відчуття зверхності, коли  козаки  гостинно цілували
краєчок її спідниці,  було наслідком справжнього підкорення  Криму іншою жінкою.
Наступного року Катерина прибуде побачити цей край на власні очі.

Нарешті леді Крейвен досягла крайньої точки півострова — нової російської гавані
та   морської   бази   у  Севастополі,   звідки   вона  невдовзі   вирушить   до
Константинополя.  Вона оглядала  гавань,  пильно  вивчаючи  величезний  корабель
«Слава Катерини» й міркуючи про те,  як «усі флоти Європи в цих бухтах і гаванях
захищатимуться від  бурі та  ворогів» 95. Ця особлива,  виразно імперіалістична,
фантазія  стала не  (193)  такою вже неймовірною  з плином історії,  адже у  XIX
сторіччі європейські кораблі та війська  справді  прибули до Криму  звідусіль, а
річна  облога  Севастополя під  час  Кримської  війни  перетворилась  на  воєнну
леґенду. Так само  як  і багато  інших фантазій про  завоювання,  якими тішилися
тодішні  мандрівники  Східною  Європою, ця  фантазія  леді  Крейвен  одного  дня
втілилась у воєнній авантюрі.

Севастополь розпалив в  уяві леді Крейвен ще виразніший образ майбутнього Криму,
про що вона написала маркграфові Ансбахському:

Хоч я і не скрізь побувала на цьому півострові, мені видається, що  я  досконало
його вивчила,  і хоча це знайомство  для мене нове, я від щирого серця хочу, аби
його заселили люди працьовиті… Чи  може  хоч якась розумна істота, дорогий  сер,
споглядати природу без  найменшої  допомоги з  боку мистецтва, що в  усій  своїй
витонченості та красі простягає  промисловості  свою щедру  руку, — і не схотіти
віддати їй  належне?  Так,  визнаю,  я  воліла  би  бачити  тут  колонію  добрих
англійських родин; заснування мануфактур,  як це робиться в Англії, і повернення
виробів цієї країни до нас 96.

Це  вже був  справжній  імперіалізм.  Леді  Крейвен  скористалася  своїми новими
знаннями про Крим, що за місяць переросли у «досконале» знайомство, перетворивши
їх на  справжню просвітницьку фантазію, привабливу для «кожної розумної істоти»,
байдуже, чоловіка  чи  жінки.  На  допомогу витонченості та  красі природи  вона
кликала мистецтво мануфактури й економічної експлуатації. «Це не візіонерство чи
поетичні образи»,  наполягала леді Крейвен, а «щире  прагнення людини, що вважає
все людство однією родиною» 97.  Насправді  це було  таки  візіонерством, і вона
знала, що її маркграф та  решта читачів саме так і подумають і, можливо, зможуть
пофантазувати  разом  із  нею.  Попри  економічний зміст візії, імперіалізм леді
Крейвен залишався  справжнісіньким імперіалізмом уяви. Леді Крейвен  вирушила до
Криму  наситити свою уяву, — так  само як Ґете обрав паралельний  маршрут  —  до
Італії, але справжнім плодом її подорожі стали фантазії про Східну Європу. (194)




«ОБРАЗ ЦИВІЛІЗАЦІЇ»


У січні 1787 року Катерина Велика, яку охрестили Клеопатрою Півночі, вирушає  із
Санкт-Петербурґа у подорож імперією, аби, перетнувши Європу  від Балтійського до
Чорного моря, відвідати щойно  приєднаний Крим. «Скрізь  люди запевняли мене, що
моя подорож буде повна перепон і незручностей, — пригадувала вона згодом. — Мене
хотіли  залякати  виснажливим   маршрутом,  безводними   пустелями,   нездоровим
кліматом». Так само, як  і леді Крейвен,  царицю  відраджували від  подорожі  до
Криму,  але імперія  належала їй,  і, знов-таки, як і леді Крейвен, ба навіть ще
більшою  мірою,  Катерина  прагнула пригод: «Перечити  мені —  лише  розпалювати
мене» 98.  Вона взяла із собою представників західноєвропейських  держав  при її
дворі як офіційних свідків свого переможного походу — послів Англії,  Австрії та
Франції. Останнім був граф де Сеґюр.

«Звістка  про  цю велику подорож, очікування  якої так  сильно розпалювало  нашу
цікавість, — писав Сеґюр, —  здавалося, лягла на  наші  плечі тоді, коли  ми вже
от-от мали в неї вирушити; можна сказати, що це було  передчуття затяжних бурь і
жахливих революцій,  що  не  змусять довго на себе чекати». Можливо,  поїздка до
Криму відвертала  його увагу  від  поглиблення  політичної  кризи  у Франції  та
наближення  революції. Очевидно, однією  з причин тривожного  очікування початку
подорожі було те,  що Петербурґ здавався Сеґюрові набагато ближчим до його дому,
аніж Крим, а ще він побоювався,  що перерветься листування, і це  позбавить його
«новин про  мою дружину, моїх дітей,  мого  батька,  мій уряд».  Хай  там як,  а
супроводжувати  Катерину було  його службовим обов’язком, і «наш  сум  був  лише
маленькою хмаринкою», що «зникла наче нічне марево» 99. Подорож невдовзі принесе
йому нові марева, які не розвіюватимуться навіть при світлі дня.

Сеґюр   попередив   читачів,   аби   не  очікували  на   звичайний  травелоґ   у
просвітницькому дусі,  що він сам не сподівається «побачити місцевість і людей у
їхньому  природному стані», так  само як не можна зрозуміти «звичаїв наших  сіл,
побачивши  їх лише в опері». Справді, оперне  життя французьких селян можна було
побачити  навіть  у  Москві,  адже  Вільям  (195)  Кокс  1778  року  відвідав  у
Московському  дитячому   притулку   постановку  пасторальної  опери   «Сільський
чарівник» Жан-Жака Руссо  в російському перекладі.  Подорож до  Криму 1787  року
постане такою ж епічною виставою просто неба, таким собі оперним дійством.

Ілюзія  майже завжди привабливіша за  дійсність, і не лишається  сумнівів, що та
чарівна панорама, яку  щокроку пропонували  Катерині II  і  яку  я  намагатимуся
стисло описати,  через  свою новизну багато  кому видасться цікавішою, ніж часом
корисніші з інших поглядів описи, пропоновані відомими вченими, які подорожували
всюди та  філософськи  осмислили  всі простори Росії,  що так недавно  постала з
темряви неуцтва (tenebres), аби блискавично стати такою могутньою й велетенською
завдяки своєму першому злетові (essor) до цивілізації 100.

Ілюзія  стане засадничим словом Сеґюра,  котрий намагатиметься змалювати чарівну
панораму Росії, яку він бачив  разом із Катериною. Він усвідомлював, що не дасть
«філософських»  подорожніх  свідчень  на  кшталт  тих,  за  допомоги  яких  його
філософічне  століття  намагалося  пізнати  Росію,  але натякав,  що фантастична
оповідь може  навіть  ліпше відповідати  фантастичному злетові  Росії з  темряви
неуцтва до цивілізації.

Ця подорож  відрізнялася  від інших мандрівок іще й тим,  що хоча, за  офіційною
версією, двір Катерини подорожував Росією,  насправді саме він  і  був «об’єктом
загальної цікавості»,  ба  більше — «справжньою  виставою».  «Міркування»,  такі
важливі  для  мандрівника  XVIII  століття,  тут  тонули  у  «невпинному  гаморі
добровільних чи  вимушених  бурхливих  вітань»  натовпу,  який  збирався  обабіч
дороги.  До  «загальної  цікавості» російського  натовпу долучився  захват цілої
Європи,  що  стежила  за повідомленнями  преси про  просування  Катерини.  Посли
надсилали звістки  до своїх дворів,  а Сеґюр запропонував  власні  спостереження
читачам наступного покоління як досі  «вельми цікаві завдяки своїй новизні». Він
пишався  тим, що став «свідком… цієї надзвичайної  подорожі, що привернула увагу
Європи».  Ніхто  цього не усвідомлював краще за саму Катерину. Сеґюр пригадував,
(196) що  «ми розмовляли про всі  ті  здогади, які постають в Європі у зв’язку з
цією подорожжю». Як і у випадку  з  Вольтеровим «Карлом XII», під Європою, котра
спостерігала   та  висловлювала  здогади,  розумілася   Західна   Європа.   Самі
мандрівники  почувалися так,  наче  вони залишили  Європу  позаду,  поринувши  у
фантазії  про Схід,  і були  впевнені, що  читачам, які  спостерігають  за  ними
здалеку, їхня подорож  видаватиметься напрочуд «східною». Відтоді як до Катерини
у  Херсоні приєднався Йосиф II, «ми вдавали, нібито люди всюди уявляють, що вони
з імператором збираються  завоювати Туреччину, Персію, можливо  навіть  Індію та
Японію» 101.  Це  була  складна  химерна конструкція,  в якій  мандрівники  самі
уявляли те, що  Західна Європа, своєю  чергою, уявляла про  їхні  мандри Східною
Європою.  Прикметно,  що  ці  мандри  одразу  перетворювалися  на  завойовницькі
фантазії, передовсім фантазії про Схід.

Вибравшись із Санкт-Петербурґа  у січні, мандрівники  загорталися  від холоду  у
ведмежі шкури. Довгі зимові північні ночі перемагало видовищне штучне світло:

Завдяки  східній  розкоші   нам  не  бракувало  світла,  що  розсіювало  темряву
(tenebres): зовсім близько одне  до одного,  обабіч  дороги,  височіли величезні
запалені смолоскипи  з  ялин, кипарисів,  беріз  і  сосен,  тож  ми подорожували
дорогою  вогню,  яскравішого  за  сонячне  світло.   Здавалося,   що   гордовита
самодержиця  Півночі  посеред  глупої  ночі  забажала  та  наказала:  «Хай  буде
світло» 102.

Саме палаючі дерева  стали першим чарівним «східним» ефектом подорожі:  перемога
дня над ніччю уособлювала вихід Росії з tenebres на денне світло цивілізації. Не
менше  див траплялося й  за денного  світла,  коли  засніжені поля  виблискували
«розкішно, наче кришталь  і діаманти». Хоча подорож водою  (власне Дніпром) мала
початися аж у Києві,  уява Сеґюра завчасно перетворила зимове поле  на «замерзле
море»,  а  сани  на  «флотилію легких  човнів».  Селяни із  обмерзлими  бородами
збиралися подивитися  на мандрівників, які зупинялися у заздалегідь приготованих
маленьких палациках уздовж  шляху,  зведених «немов  казковими чарами» (feerie).
Там,  розлігшись на диванних подушках, недосяжні (197) «для  суворого клімату та
злиденної  землі»,  вони  насолоджувалися  «добірними  винами»  та   «рідкісними
фруктами», а  також розвагами,  що  їх завжди  привносить до кожного  товариства
чарівна жінка, _«хай_навіть_і деспотична цариця» 103.

За таких обставин  Катерина  могла впевнено дражнити  Сеґюра французьким образом
Росії: «Закладаюся, графе, що  ось саме зараз  ваші чарівні  пані, ваше вишукане
панство та ваші мудреці у Парижі щиро вам співчувають, що ви подорожуєте країною
ведмедів, батьківщиною варварів разом із набридливою  царицею» 104. І хоча Сеґюр
тактовно нагадав їй, як нею захоплювався Вольтер, уже десять років покійний, він
усе-таки знав,  що Катерина свідома того, скільки ще людей, «а надто у Франції і
в  Парижі»,  досі  вважають  Росію  «азійською   країною,  бідною,  потонулою  в
невігластві, темряві (tenebres) та варварстві», плутаючи «нову європейську Росію
із сільською та  азійською Московією» 105. Та  і  як він міг того не знати, коли
саме  такий  образ Росії подавав у власних спогадах, призначених для  прийдешніх
поколінь!  Однак  на  шляху до  Криму  Катерина та  її  французький  посол могли
добродушно  з цього  кепкувати,  позаяк їхня  подорож  не  заперечувала, а радше
сміливо  драматизувала   французький  погляд   на  Східну  Європу.   Німкеня  за
походженням, Катерина сама дуже добре відчувала ідею східного варварства  Росії,
яке виправдовувало її просвічений деспотизм. Тепер вона збиралася захопити Крим,
а разом із  ним саму ідею «орієнтальної» Східної Європи. Цю  подорож, від самого
початку прикрашену східними  ефектами, й було задумано як  демонстрацію її влади
над ведмедями  та варварами. Тож коли уява Західної Європи була готова сприйняти
Крим,  Катерина пропонувала  його чарівним пані Парижа, попри  те, що сама  його
привласнила.

У  Смоленську  мандрівники нарешті дісталися Дніпра і  почали  думати про довгий
шлях, який ця ріка долає до Чорного  моря і який їм самим доведеться  здолати. У
Смоленську відбувся великий бал на честь Катерини, під час якого Сеґюр зауважив,
що хоча тут, як і в Петербурзі, «на поверхні  лежить образ  цивілізації, але під
цією   тонкою  шкуркою  уважний   спостерігач  усе   ще   легко  добачить  стару
Московію» 106. Очевидно, цивілізація не  була тим «рідкісним плодом», (198) який
можна  очистити  та спожити  у  Росії.  Сеґюрові Смоленськ  видався «надзвичайно
мальовничим», але згодом,  коли він писав свої спогади,  йому  пригадалася  лише
картина міста у вогні, коли воно капітулювало перед Наполеоном —  картина гірких
плодів  завоювання. У лютому Катерина прибула до Києва,  де  все товариство мало
чекати три місяці до весни, допоки не скресне крига і можна буде плисти Дніпром.
Сеґюр повідомив,  що  назва  міста має  сарматське  походження,  що  колись його
захопили кримські татари, а також воно належало Польщі. Тож завдяки цим давнім і
сучасним асоціаціям  Київ однозначно був Східною Європою. З погляду  архітектури
місто виглядало як «химерне  поєднання величних руїн  та  жалюгідних халуп» 107.
Етнічно Київ виявився не менш чудернацькою сумішшю, бо  серед  тих,  хто  вийшов
зустрічати Катерину,  були і  «славнозвісні козаки з  Дону,  багато  одягнені  a
l’asiatique *», відомі,  зокрема,  своєю «недисциплінованістю», і татари «колись
господарі Росії,  а  нині скромні  й  покірні  волі жінки».  Також  були  кочові
киргизькі  племена і «ті дикі калмики, справжні гуни, чия потворність колись так
нажахала   Європу».  Страхіття  Східної  Європи,  упокорені  та  перетворені  на
колоритну  розвагу для  мандрівників,  відійшли у  минуле.  Уже знайома  формула
контрасту й мішанини, що так добре прислужилася Сеґюрові в Москві та Петербурзі,
тут набувала  п’янкого присмаку фантазії: «Все це виглядало  як чарівний  театр,
де,  здавалося,  перемішано та поєднано  старовину із сучасністю, цивілізацію із
варварством, —  найпікантніший  контраст найрозмаїтіших і суперечливих  звичаїв,
постатей і костюмів» 108.  Ця пікантність розпалювала фантазію, тому Сеґюр жив у
Києві «наче  російський боярин» або —  якщо зробити  фантазію питомо київською —
«як  один з  нащадків  Рюрика та Володимира» 109.  Він пригадував, що колись, на
шляху  до  Росії,  він мав нагоду  грати  роль  польського  воєводи.  Отже, дуже
ймовірно, що у Криму він легко зіграє роль паші, який розлігся на своєму дивані.

* На азійський манер _(фр.)._

У Києві до них приєднався чоловік, що став душею всієї компанії, — відомий своїм
шармом  Шарль-Жозеф  принц  де  Лінь,  чиї оповідання  ще багато років  по  тому
підтримували  в  (199)  Європі  розмови  про  кримську  подорож.  Він походив із
Брюсселя,  але його культурні та  політичні  симпатії належали  почасти Франції,
почасти Габсбурґам. Якийсь  час він жив у Польщі,  і його  навіть розглядали  як
кандидата  на  трон,  але тепер  Катерина привернула  його  фантазію, не  тільки
запросивши до  Криму,  але  й  подарувавши  землі  на півострові,  саме там,  де
Іфігенія  начебто була  жрицею  Артеміди.  Сеґюр  радів,  що  принц  буде  їхнім
супутником, переконаний, що  «завдяки своїй багатій уяві»  той «пожвавить навіть
найпрохолодніше товариство». І  правда,  щойно принц з’явився  у  Києві, «тепло»
його присутності справило дивовижний вплив: «Нам  одразу здалося, що сувора зима
пом’якшала,  а  радісна  весна  вже  осьось  прийде» 110. Крига почала танути, і
першого травня човни спустили на воду.

Як виявилося,  серед супутників цариці у Києві немає Потьомкіна. Подейкували, що
він готує «розкішне видовище» на шляху вздовж ріки.  Тепер нарешті вони могли  з
човнів оглянути справу його рук і відчути феномен Потьомкіна.

Міста,  села, маєтки, іноді  селянські халупи було так прикрашено та заховано за
тріумфальними арками, гірляндами  квітів, добірними  архітектурними декораціями,
що  їхній  вигляд доводив ілюзію  до  межі,  перетворюючи  їх  на наших  очах на
розкішні  міста, блискавично  збудовані  палаци  та  створені  чародійною  силою
сади 111.

Із самого початку  це була  подорож  по  ілюзіях, — це слово постійно  виринає у
кожному описі. Тут відкривалася ідеальна ілюзорна перспектива, адже мандрівники,
які споглядали  Росію зі своїх  човнів, просто  на воді,  не могли зазирнути  за
фасади  будинків  у стилі  рококо. Принц де  Лінь, оглядаючи «тканини, мережива,
орнаменти,  гірлянди», цинічно припустив, що їх,  напевно, «куплено в  розкішних
крамницях на  вулиці Сен-Оноре» 112. Саме стиль рококо, що підніс Париж мадам де
Помпадур  на  вершини смаку, вишуканості та цивілізації, тепер примирив  кричущі
«контрасти»  Східної  Європи,   перетворивши   сільські  халупи   на  палаци,  а
«потьомкінські села» на міста. Всі ці ілюзорні перетворення на шляху Катерини до
Криму вказували на найбільшу ілюзію — ілюзію цивілізації. (200)

Напередодні  відплиття з Києва  Сеґюр довідався, що у Франції скликано  асамблею
нотаблів, а це давало змогу сподіватися  на політичні  та фінансові реформи.  Як
французький посол, він  чув зусібіч  привітання:  «Щасливі  дні,  що  ніколи  не
вернуться! Що за наївні ілюзії оточували нас!» 113. Озираючись у своїх  спогадах
на часи революції  та  терору, Сеґюр міг згадувати ілюзії 1787  року, коли  такі
люди, як він, ще вірили  водночас у цивілізоване реформування Європи Західної та
цивілізування Європи Східної.

Декорації на Дніпрі були не лише архітектурними, тут з’являлися й люди — народи,
що  досі  чекали, аби чар  цивілізації  перетворив їх.  «У повітрі  лунали звуки
мелодійної музики, що долинала з наших човнів, — писав Сеґюр. — Розмаїте вбрання
глядачів  уздовж  берега постійно змінювало  яскраві  та зворушливі  сценки».  І
справді, все це  скидалося на оперу, в  якій  багато барвистого  одягу й музики.
Вбрання особливо «розпалювало уяву». Всі вітали Катерину з тим, що їй  пощастило
«пом’якшити  звичаї (її  підданців),  донедавна такі  грубі  та  незугарні»,  та
висловлювали надії,  що  вона досягне  такого самого успіху з «дикими племенами,
які і далі замешкували найвіддаленіші закапелки її імперії». Катерина уявляла їх
у шатрах, з їхніми стадами,  без жодних турбот і бажань, і питала себе: «Чи я не
зіпсую їх, прагнучи  цивілізувати?» Це був усього лише вдаваний сентименталізм у
стилі Руссо, бо коли цариця із  супутниками минали землі запорожців, які Вольтер
пів століття тому називав дивним краєм розбійників та горлорізів,  Сеґюр  дістав
нагоду  добре зрозуміти,  як  саме  сентиментальна цариця цивілізувала  дикунів:
«Катерина  II,  нарешті  зруйнувавши цю дивну  республіку,  розмістила  на їхній
території  кілька  реґулярних  козацьких  полків» 114.  Достеменно   так,  як  і
передбачав   Вольтер:   саме   військова   дисципліна   принесла   благословення
цивілізації. А може, все було  якраз навпаки?  Тепер розмаїтим убранням, яке так
збуджувало уяву мандрівників, виявилися яскраві однострої,  однострої  ілюзорної
цивілізації, що були частиною видовища.

Сеґюр уявляв мапу, на  якій цивілізація загнала «стародавні орди гунів, киргизів
і татар»  у глухий  кут,  обмежуючи їхнє  грабіжництво  щораз меншою територією:
«Протягом  довгого  часу  вони,  завдяки  кочовому  життю,  завоюванням і  (201)
спустошенням, наганяли жах на світ, але цей світ, уже цивілізований, залюднений,
озброєний, просвічений, відібрав у них саму можливість завоювання». Цей світ був
Європою,  а подорож Катерини до Криму освітлювала  останній закапелок Європи, де
ці  «стародавні  орди»  затрималися,  але  цивілізація та  просвіта  були готові
витурити їх з Європи, «зіпсувати» та  загнати у полки. У Кременчуці мандрівників
зустріли «видовищем»  військових маневрів,  під час яких «козаки  галасували  зі
списами у руках». Про назву Кременчука  принц  де Лінь писав, що вона «не вельми
поетична», хоча Моцартові, напевно, сподобалась би, до  того  ж  Потьомкін,  цей
імпресаріо, прикрасив її поезією козацького галасу. Сеґюр належно  оцінив «уяву»
Потьомкіна  під  час  подальшого  просування  на  південь: «Він  знав, — завдяки
якомусь  чудесному  вмінню, — як  боротися  з усіма перепонами, долати  природу,
зрізати шлях,  прикрашати злидні,  обманювати  зір (tromper l’oeil),  приховуючи
одноманітність  піщаних рівнин». І  човни чомусь  зупинялися лише у «мальовничих
місцях».  Стада  і  селяни  «оживляли»  й  «пожвавлювали»  береги,  тоді  як  до
імперської флотилії підпливали маленькі човники з  хлопчиками та дівчатками, які
співали «сільських мелодій» 115. Блискуча перемога Потьомкіна  над природою була
пародією на  роботу цивілізації, поданою як «омана зору» (tromper l’oeil). Проте
ніхто  не відчував омани.  Сеґюр  знав, що козацький галас та  селянські мелодії
були лише звуковими ефектами,  а «потьомкінські села» — лише фасадами.  Вислідом
цієї  подорожі стане легенда про Східну Європу як про землю  ілюзії, але ілюзії,
за лаштунки якої західноєвропеєць може легко проникнути.

Граф де  Сеґюр та  принц де  Лінь пливли в одному  човні й жили в одній кімнаті,
їхні ліжка розділяв  лише  тонкий простінок. Принц завжди  вражав графа  «жвавою
уявою»  та будив його, щоб  продекламувати  експромтом  вірші  й пісні.  Пливучи
«землею козаків до татарського краю»,  двоє мандрівників  розважалися, передаючи
один одному через стінку жартівливі листи 116. Звісно, цей епізод трохи  нагадує
Моцартову подорож до  Праги  —  того-таки  року,  коли представники  французької
цивілізації,  пливучи  Дніпром, дозволяли  своїй  уяві погратися з  непоетичними
іменами та з відомими своєю люттю народами.  Зрештою,  принц де Лінь був відомий
своїми (202) безглуздими  дотепами, а  Сеґюрові принцова «фривольність» видалася
напрочуд  «пікантною».  Зверхність  обох  панів  підсилювала  п’янка  близькість
коронованих  осіб і запрошення самої  цариці звертатися до неї на «ти», — принца
особливо приваблювала несусвітня неформальність звертання ta majeste *. Їм також
подобалося  співчувати  польському королю-невдасі  Станіславові-Авґусту,  котрий
приїхав  зустрітися  з  Катериною  на  Дніпрі,  але  удостоївся  лише  незначної
політичної уваги від  колишньої  коханки. Принц де  Лінь, який колись сам плекав
надії  стати польським королем,  не втратив нагоди  пустити в обіг bon mot ** на
адресу Станіслава-Авґуста, мовляв, той «витратив три місяці та три мільйони, щоб
бачити імператрицю протягом трьох годин» 117. Нарешті, коли імператор  Йосиф  II
приєднався до товариства імператриці у Херсоні, то за звичкою наполягав зберегти
статус інкоґніто: «Він хотів, аби з ним повністю поводилися як із подорожанином,
а не як із монархом». Отже, подорож створювала ілюзорну карнавальну рівність між
мандрівниками, імператором та  імператрицею,  принцом та  графом. Усі вони могли
видавати себе за  пересічних подорожан  Східною Європою, почасти  й тому,  що  у
своїх  фантазіях вони також  могли уявляти себе належними до королівського роду.
Інкоґніто  Йосифа, що став таким  собі  халіфом  Гарун аль Рашидом  з «Тисячі та
однієї  ночі»,  підживлювало «східні» фантазії в усіх. Вечорами він прогулювався
разом із  Сеґюром,  й  обидва дивувалися, що  «мандрують татарськими пустирями».
Дізнавшись про повстання у  Нідерландах, які належали Габсбурґам,  де Лінь почав
кепкувати  з  імператора,  мовляв,  татари  були б  відданішими  підданими,  ніж
фламандці 118. Безглуздість порівняння Західної  Європи зі Східною  додала цьому
зауваженню відтінку дотепності.

* Твоя величність _(фр.)._

** Гостре слівце _(фр.)._

Мандрівники перетнули степ, зелену  пустелю, яку  Сеґюр  назвав  пустелею Сходу,
знаючи, що  вона простяглася від Європи  до китайського кордону. Для Сеґюра степ
був передовсім ландшафтом, що чекав доторку цивілізації.

Та частина степу,  де ми опинились і  куди цивілізація намагається поширити свої
завоювання та працю, нагадує (203) чисте  полотно, на  якому художник розпочинає
творити величну картину, розміщуючи там хутори,  там  гаї, там  оброблені  лани.
Проте писання  картини просувається  повільно  і  ще понад  сторіччя зберігатиме
краєвид пустелі 119.

Усі мандрівники  XVIII  століття  мовчки погоджувалися  з  ідеєю  цивілізації як
завойовницької  сили,  що  має  підкорити Східну Європу, але  подорож  до  Криму
породила іншу ідею ідею цивілізації як мистецької сили, яка повільно нагромаджує
живописні  деталі.  Хоч  Потьомкін зміг лише  символічно  прикрасити безмежність
степу,  мандрівникам  припали  до вподоби картини із татарами-кочовиками, їхніми
наметами  та  верблюдами,   які   додавали  «трохи  життя  цьому   одноманітному
краєвидові».  Та ще  більше  їх  розважило, коли Потьомкін  «показав»  п’ятдесят
ескадронів  козаків: «їхні азійські мальовничі костюми,  спритні маневри, швидкі
коні, їхні  перегони,  галас та списи —  все це  змушувало  миттєво забувати про
степи» 120. Ця  сценічна  хореографія  дикості,  велика опера  відсталості, була
водночас першим кроком до цивілізації.




«ВІД ІЛЮЗІЙ ДО ІЛЮЗІЙ»


«Кримський півострів, — писав Сеґюр, нарешті діставшись  туди, — зі сходу омиває
Азовське море, з півдня і заходу —  Чорне море, а на півночі обмежують пустельні
рівнини  стародавньої  Скіфії».  Для  тогочасного  мандрівника  Східною  Європою
нав’язлива ідея «стародавньої Скіфії» була таким самим географічним фактом, як і
Чорне море, але 2000 років тому Скіфія  справді лежала на півночі Криму. Нарешті
степ залишився позаду, скрізь були квіти та фрукти, лаври та виноградники, і вже
не як прикраси в дусі рококо, але  як справжня місцева флора. Холодний північний
клімат раптово змінився, як писав  Сеґюр, італійським теплом Венеції та Неаполя.
Ґете, мандруючи  паралельним  шляхом у Західній Європі, перебував у Неаполі саме
тоді, коли Сеґюр дістався  Криму, і також  дав волю поетичній уяві: «Різнобарвні
квіти  та плоди, якими  природа сама себе прикрашає, здається, закликають  людей
прикрасити  себе  та  свій  маєток  найяскравішими  кольорами» 121.  Мандрівники
насолоджувалися (204) потьомкінським «видовищем Везувія», що освітлювало краєвид
і перетворювало  ніч на день,  саме тоді,  коли  Ґете оглядав справжній Везувій,
який вивергав  уночі  вогненну лаву 122.  Східна  Європа  ставала  фантастичним,
ілюзорним відбиттям Європи Західної.

Крим постав перед Сеґюром  весь у  квітах  та фруктах  саме тому,  що, побачивши
перші ґірлянди на шляху, той був налаштований сприймати  Східну Європу під кутом
мальовничості. Насправді  ж іще перед від’їздом  Сеґюр оцінював природні ресурси
Криму  з цілком практичного боку. Переконуючи Потьомкіна, що французька торгівля
вигідніша за англійську, яка домінувала  у Росії,  Сеґюр особливо наголошував на
російській  «південній  комерції».  Лише  «ми  можемо відкрити  ринки збуту  для
товарів  з  тієї території, величезної, але майже пустельної, — наполягав він, —
яку ваша государиня наказала  заселити, цивілізувати,  збагатити  та урядувати».
Вони були близькі до  укладення  безпрецедентної комерційної  угоди про торгівлю
між провінціями  південної  Росії та південної Франції,  і  в цей спосіб  Східна
Європа знову знаходила географічного  аналога  в  Європі Західній,  отож  обидва
реґіони тепер  пов’язувалися планами економічної експлуатації 123. Так само як і
леді Крейвен,  дивлячись  на  севастопольську  гавань,  мріяла  про  британських
колоністів і купців, Сеґюр у Санкт-Петербурзі думав про Крим і уявляв французьку
торгівлю, що цивілізуватиме півострів.

Але  коли  Сеґюр 1787 року таки  потрапив  до Криму, його фантазії стали  значно
химернішими. Разом із  принцом  де Лінем вони уявляли,  що подумала б  «Європа»,
якби всіх подорожан,  укупі з Йосифом та Катериною,  полонили татари  і привезли
турецькому султанові. Схід був близько, за Чорним морем, і принц уявляв, як  усі
вони «покидають Європу, якщо можна назвати так те, що  ми побачили і що так мало
на неї схоже» 124. Крим для нього був частиною  Східної Європи, найменш подібною
до власне  «Європи», хай навіть із погляду  географії  він  і належав до неї.  У
Бахчисараї, колишній столиці  Кримського  ханату,  де  мандрівники зупинилися  у
ханському  палаці,  Сеґюр забув про цей  факт. Там «можна було повірити, ніби ми
наяву  перенеслися до турецького або перського міста, з тією лиш відмінністю, що
ми  могли  оглядати  (205) все, не боячись  тих  принижень,  від яких  християни
потерпають на Сході». У Криму Східна Європа стала ілюзорним Сходом, де європейці
мали владу, передовсім владу вивчати та досліджувати. Вони  навіть  потрапили до
палацових  гаремів, але їм було цього замало: «Підкорені мусульмани не могли нам
ні в  чому відмовити,  тож ми увійшли до мечеті під час  молитви». Після  такого
вияву  чемності  представники  просвіченої  цивілізації,  природно, були обурені
виглядом дервішів, що крутилися  поруч, — «одним із  тих видовищ, які засмучують
людський розум» 125.

Сеґюр  створив для себе східну фантазію, відповіднішу його  смакам,  і  під  час
написання спогадів пригадав усе до деталей.

Пам’ятаю,   як,  лежачи   на  дивані,  знеможений   страхітливою  спекою,  проте
насолоджуючись дзюркотом води, прохолодою затінку та пахощами квітів, я віддався
східним  лінощам, мріям і  неробству, наче  справжній  паша;  тієї самої миті  я
побачив перед собою маленького старця у довгій одежі, з білою бородою і червоною
ярмулкою на лисій голові.

Його  вигляд, його скромна поведінка, його азійське привітання довершили ілюзію:
на  декілька хвилин я повірив, ніби я справді мусульманський володар, чий аґа чи
бостанжі  прибув виконати мої священні  накази. Цей раб трохи володів франкською
мовою,  а саме ламаною  італійською, і я дізнався  від нього, що він колись  був
садівником хана Шагін-Ґерая. Я взяв його до себе провідником 126.

Ця  майже  казкова, «тієї  самої миті», поява  раба, що довершила решту  деталей
східної  розкоші, перетворила  Сеґюра,  звичайнісінького  графа,  на справжнього
хана. Те, що раб, як  і Заїра  Казанови, трохи володів  італійською, перетворило
його також на віддзеркалення іншого реґіону — півдня Західної Європи. Подорож, і
без того сповнена ілюзій,  завершилася найбільшою ілюзією самої  Східної Європи:
як і Моцарт на шляху до Праги, Сеґюр вигадав собі нову ідентичність.

Коли граф уявляв себе пашею у палаці  татарського хана, принц де Лінь пустотливо
повідомляв  у  своїх  листах,  (206)  що  Сеґюр  мешкає у  кімнаті  чорношкірого
ханського  євнуха.  Та хоча принц розважався,  руйнуючи фантазії свого приятеля,
він  був  готовий  поринути  у  власні.  Його  уява  була  «свіжою,  рожевою  та
кругленькою,  наче  щічки madame  la  marquise», писав  принц із Криму до однієї
французької маркізи, далебі, лестячи їй. Мешкаючи у  палаці — «нашому палаці», —
що був водночас  «маврським,  арабським, китайським і  турецьким», він  не  зміг
уявити себе кимось настільки  конкретним, як паша. «Я вже не знаю, ані  де  я, —
писав він, —  ані в якому  столітті». Уява принца була  такою свіжою, рожевою та
чутливою, що  для  нього  Крим  порушував питання ідентичності у найзагальнішому
сенсі. Східна Європа, що лежала десь поміж Європою та Сходом, поміж цивілізацією
та варварством, поміж правдивим  та  робленим, породжувала  дилему  майже  перед
усіма мандрівниками  XVIII  сторіччя.  Принц  де  Лінь  бачив рухливі  гори,  що
зблизька виявлялися верблюжими горбами, й дивувався, чи не опинився він разом із
трьома царями на шляху до Вифлеєма. Він бачив молодих кавказьких князів на білих
скакунах, убраних  у срібло й озброєних луком та стрілами, і думав,  що потрапив
до  давньої  Персії за Кіра Великого 127. В епоху славнозвісного  космополітизму
принц де Лінь був одним із найщиріших космополітів без держави, — стан, який він
ліпше зрозумів,  коли  мандрував по  Росії:  «Мені подобається  статус чужоземця
скрізь;  я француз в  Австрії,  австрієць  у Франції,  або  той і той водночас у
Росії;  от  як  можна  всюди  відчувати  приємність  і  ніде   не  потрапити   в
залежність» 128. Ця незалежність  була  більше  ніж справою  громадянства, але у
Східній Європі принц також успішно тішився свободою уяви й ідентичності.

У Севастополі Сеґюр захоплювався фортецею та флотом,  а  одразу за межами нового
міста  мандрівники ходили  дивитися  на  стародавні руїни, де  Іфігенія й Орест,
«здавалося, постали перед нашими очима».  На  цьому  місці, кажуть,  стояв  храм
Іфігенії  у Тавриді: «Саме в  цих околицях, таких щедрих на  спогади  та ілюзії,
імператриця  подарувала  землю принцу  де Ліню. Вона не змогла б  знайти  нічого
ліпшого, що було б йому більш до  вподоби» 129. Сеґюр мав рацію, коли вважав, що
принц де Лінь сильніше від будь-кого хотів бути власником саме цієї землі, такої
багатої на ілюзії. (207)








«Karte  Tauriens oder der  Halbinsel Krim» (Карта Тавриди, або півострова Крим),
Відень, 1787 рік,  опублікована  у рік переможної подорожі Катерини  до Криму зі
своїм  віденським  гостем,  габсбурзьким  імператором  Йосифом  II,  а  також  у
товаристві  графа  де  Сеґюра  та  принца  де  Ліня.  Тут, у  досі  маловідомому
південно-східному закутку  Європи  (якщо  називати  «Європою»  те, що,  на думку
принца, «так  мало на неї схоже»), позначений  не лише  Крим, але також  сусідні
«Степи, або пустища кочових ногайських татар»


Принц відвідав свій новий  маєток на території  храму  Іфігенії і там, просто на
турецькому килимі, написав листа маркізі. Він  описав себе «в оточенні татар, що
дивляться, як я  пишу,  та  захоплено  підводять  очі, ніби  я другий  Магомет».
Навколо  — пальмові,  оливкові,  вишневі,  персикові  й  абрикосові дерева,  які
прикрашають «найпрекрасніше та найцікавіше місце на землі». Ґете  в Італії також
куштував фіґи та груші, захоплювався цитриновими деревами та визнавав, що у Римі
«здійснилися всі мрії  моєї юності». Він був переконаний, що «в цьому місці той,
хто пильно роздивляється навколо і має очі, аби бачити, неминуче стане сильнішим
за вдачею». Але у Криму було не  так: принц де  Лінь  теж (208)  проголосив себе
«новою істотою», але, на відміну від Ґете, не знайшов зв’язків зі своєю юністю і
не  зміцнив своєї  вдачі. «Я запитую  себе, хто я і  через яку  випадковість тут
опинився», — писав  він, коли татари позирали  на  нього,  можливо, задаючи собі
такі самі запитання. «Я  підсумовую мінливість  свого життя». Він знайшов  поміж
татарами  одного албанця, який  міг  трохи розмовляти  італійською, як Моцартові
«албанці». За допомоги цього  перекладача принц  намагався розпитувати татар, чи
вони щасливі і чи знають,  що тепер належать йому. «Я  благословляю ледарів (les
paresseux)»,  записав   він,  знову  і  знову  тішачись  відчуттям  милосердного
панування, не лише як їхній володар, але і як їхній пророк 130.

Він  сам був одним із  ледарів, коли лежав  на своєму  турецькому килимі, але  з
невгамовною уявою: «Що ж я  тут роблю? Чи я турецький в’язень? Чи мене  викинуло
на цей берег  після корабельної аварії?»  Такі фантазії  здавалися йому не більш
неймовірними,  аніж справжнє запрошення  від Катерини: «Вона  запропонувала мені
піти за нею у  ці  чарівні  землі, які  вона  назвала Тавридою, і,  свідома моєї
схильності  до Іфігеній, подарувала  мені землю, де  стояв храм,  в якому донька
Агамемнона була жрицею» 131. Його «схильність до Іфігеній» схожа на  «схильність
до Заїр»  Казанови.  Іфігенія в  Тавриді також перебувала  «у  важких, священних
кайданах  рабства», і принц де Лінь  міг  сподіватися  знайти  у Таврії  з-поміж
татарок свого маєтку  ту, що припаде йому до  смаку, відтак назвавши її згідно з
власними фантазіями.  Коли принц мріяв про Іфігенію у Тавриді, він, напевно, мав
на увазі Евріпідову драму, але, можливо, і нову оперу Хрістофа Ґлюка «Іфігенія у
Тавриді», яку  поставили у Парижі 1779 року, а  у Відні 1781 року, коли Йосиф II
приймав у столиці Габсбурґів сина Катерини Павла. Публікація Ґетевої «Іфігенії у
Тавриді» 1787  року,  можливо, ще  поглибила  прийняття у Західній Європі свіжої
леґенди про подорож Катерини до Криму.

Принц  де  Лінь несміливо  грався з думкою залишитися жити у своєму таврійському
маєтку: «Чого б мені, пересиченому всім, не осісти тут?»  Він  міг би побудувати
палац, посадити виноград та  «навернути в християнство татар-мусульман, змушуючи
їх пити вино». Принц не встиг дописати цього  рядка, як  його слух вразив заклик
до  молитви з  (209) довколишніх мінаретів; фривольні фантазії про цивілізування
Криму миттєво розвіялися: «Я намацую лівою рукою свою бороду, якої в мене немає;
кладу  праву  руку на груди,  благословляю ледарів  і  залишаю їх». Уявна борода
змушувала його почуватися як удома в Східній Європі, але гладенько поголені щоки
нагадували, що він таки не вдома. Тому принц поїхав звідти:

Я взявся за свій геть розсіяний розум; я ледь-ледь надав ладу своїм розпорошеним
думкам.  Я роздивляюся  навколо зі співчуттям до цих  чарівних місць, яких я вже
ніколи не  побачу і  які дозволили  мені  прожити  найпрекрасніший день  у моєму
житті 132.

Аж ніяк не зміцнивши  вдачі принца (та й невідомо, що могло б її зміцнити), Крим
розсіяв  його  розум, сплутав  думки і  стер  його ідентичність.  Таке потурання
власним жаданням було зумовлене ідеєю Східної Європи як краю фантазії та ілюзії.

Однак тому,  хто  зазирав за завісу кримських ілюзій,  загрожували  небезпека та
розчарування. Перед від’їздом принц де Лінь та граф де Сеґюр потрапили у халепу,
бо принц виявився занадто цікавим і запропонував графові:

Що  нам з  тих  прогулянок  у  цьому  величезному саду,  коли  ми не  зважуємося
скуштувати плодів?  Перед від’їздом  з  Татарії  я мушу  принаймні раз  побачити
татарську жінку без чадри; і  я  вже зважився на це. Чи не бажаєте  скласти мені
компанію в цій виправі? 133

Вони пішли на полювання й  натрапили на трьох жінок, котрі купалися у струмку на
узліссі:  «Але  ж,  яке  розчарування,  серед  них  не  було  ані  молодих,  ані
привабливих».  Жінки помітили, що за ними  підглядають,  та зчинили галас, після
чого  за відважними  шукачами пригод  погналися татарські  чоловіки,  розмахуючи
ятаганами  та  жбурляючи  каміння. Катерина  висварила  їх, як дітей, за  погану
поведінку,   але   дозволила   сховатися  за  ширмою,  коли  приймала  татарську
князівну 134. Якщо Потьомкін старанно упорядковував  ландшафт  для мандрівників,
то задля їхньої приємності також можна було влаштувати навіть сцену підглядання.
(210)

Проте вправність тих, хто створював  ці сцени та ілюзії, було упізнано й належно
оцінено. «Я дуже добре знаю, що таке спритність рук», — писав принц де Лінь. Він
пишався, що йому пощастило зазирнути за фасади, і вважав, що лише Катерину ввели
в оману потьомкінські села, «міста без вулиць, вулиці без будинків і будинки без
дахів, дверей та вікон» 135. Цю ілюзорну  виставу спланували на такий манер, аби
розпалити  уяву мандрівників, улестити почуття  вищості  їхньої  цивілізації  і,
нарешті,  змусити  їх  самих  стати  винахідниками та  літописцями  фантастичної
леґенди  про імперію Катерини.  «Нас  ведуть  від  ілюзій  до ілюзій», —  сказав
імператор Йосиф II, підбиваючи підсумок подорожі 136.

Закінчити мандрівку для Сеґюра  означало «залишити швидку й  мінливу дію роману,
повернувшись  до  повільної  та  серйозної ходи  історії». Якщо  мандри  Східною
Європою  спонукали відчувати  себе  героєм  роману, то не дивно,  що мандрівники
прикрашали  свої  оповіді  фантазіями, а  вигаданий  барон Мюнхгаузен  із повним
правом міг опинитися  серед них.  Щодо історії, то для мандрівників Кримом, як і
для багатьох  тогочасних  мандрівників Східною Європою, була властива неймовірна
байдужість  до   історичних  епох  та  подій.  Скажімо,  принц  де  Лінь  блукав
міфологічною Тавридою та давньою Персією  і уявляв себе  на  шляху до біблійного
Вифлеєма, а Сеґюр кидав сумний погляд назад:

Після від’їзду  з цієї  казкової  землі мені вже  ніколи  не  пощастить  щокроку
натрапляти на нові  речі, як під час нашого тріумфального романного (romanesque)
походу,  які викликатимуть зачудовання: миттєво побудовані флоти, загони козаків
і татар, які поспішають із глибин Азії,  освітлені дороги, вогняні гори, казкові
палаци,  розбиті за одну  ніч  сади, дикі печери,  храми  Діани,  чудові гареми,
кочові племена, верблюди і дромадери, що простують пустелею, господарі Волощини,
кавказькі князі, переслідувані грузинські королі, котрі пропонують свою вірність
та звертають молитви до цариці Півночі.

Слід було вертатися до сухих політичних розрахунків 137.

Політика,  так  само як  і  історія,  після  країни  чудес  могла принести  лише
розчарування. Проте, звісно, Сеґюр (211)

вповні  збагнув значення  цієї казки,  підпорядковуючи  свої  дивовижні  спогади
могутній постаті Катерини, цариці Півночі. На шляху до  Криму вона справді  була
царицею _із_півночі,  а її  казкова імперія,  що чарами постала з «глибин Азії»,
була цілком «східною», незважаючи на те, що лежала  у межах Європи. Цей момент в
історії XVIII сторіччя найгостріше передавав драму та дилему Східної Європи.

Сеґюр  повертався зі «Сходу» саме  в той час,  коли із Заходу  почали  надходити
перші звістки про «загальну революцію». Французька революція, «предмет роздумів,
надій та страхів, значно серйозніших і глибших порівняно з  почуттями, навіяними
тим  коротким  та прекрасним сном про  Тавриду,  цією казкою  з  «Тисячі й одної
ночі»,  ілюзія  якої тільки-но  зникла» 138.  Настання  Французької  революції у
Західній Європі було  явищем  політичним та історичним, тоді  як  Східна  Європа
здавалася чимось  протилежним, —  безтілесною імперією  снів та ілюзій. Принц де
Лінь написав лист із Криму до своєї маркізи 1787 року, вводячи ту саму опозицію:
«Підданці  цієї  імперії,  яких через  свою доброту  ми  так  часто жаліємо,  не
переймаються  Генеральними  Штатами,  вони  благають філософів  не  просвічувати
їх» 139.  Принц-вільнодумець чудово  розумів, що Східна  Європа могла  послужити
притулком від нестримного маршу XVIII сторіччя.

Але  ще  лишалася  остання  вистава на  останній  зупинці подорожі  від Криму до
Санкт-Петербурґа.  Мандрівники зупинилися  у  Полтаві,  в Україні, де  1709 року
Петро  розгромив  Карла  XII  і  де  Вольтер  1731  року  поставив  літературний
дороговказ, аби відзначити відкриття Східної Європи у своїй «Історії Карла XII».
Сеґюр  розумів  історичне  значення  Полтави,  зобразивши  її  як  протилежність
потьомкінського села, — скромний вигляд Полтави применшував її історичну вагу:

Полтава, маленьке містечко, погано укріплене,  вельми малозаселене,  яке не може
запропонувати  ані будівлі, ані пам’ятника, гідних, аби на них спиняти зір, було
б відоме хіба  що ерудитові.  Але  1709 року  славетна  перемога та  страхітлива
поразка привернули до  неї погляди всієї Європи  і  зробили  її безсмертною 140.
(212)

Ці слова гідні  самого Вольтера,  особливо  припущення про дві Європи, — ту, яка
звертала свою увагу  на те, що було її варте, і ту на якій  увага  могла  або не
могла  спинитися. Сеґюр  прибув  до Полтави  подивитися  на  те,  що вона  могла
«запропонувати» його «поглядові».  У цьому випадку  пропозиції  були  чудові, бо
Потьомкін,  востаннє виступаючи як імпресаріо, поставив  битву під Полтавою  для
напучення Катерини та її гостей. Сеґюр описав цю «ожилу картину»:  вона «жила та
рухалася, була, зрештою, майже реальною».  Катерина оцінила  цей вияв  пошани до
Петра, і  це  «велике  та  величне  видовище,  що було  водночас  і  романом,  і
справжньою історичною подією, гідно довершило її подорож» 141.

Сеґюр   пояснював  історичне  значення  цієї  битви  для  Росії   відповідно  до
просвітницької концепції поширення цивілізації  у  Східній Європі:  «Якби  Петро
програв,  ця  велика імперія  повернулася б,  можливо  назавжди,  у  темряву  та
варварство». Ця  битва «змінила  долю  півночі та сходу (l’orient)  Європи» 142.
Цією  ненав’язливою фразою — «схід Європи», або «Орієнт Європи», — Сеґюр увінчав
винаходження Східної Європи вісімнадцятим сторіччям, давши їй ім’я. У 1731  році
Вольтер, попри те, що  йшов слідом за Карлом XII  на південь, до Полтави, не міг
позбутися традиційного  уявлення про Росію як про «північну»  країну. 1787  року
Сеґюр,  який  мандрував  до Криму  і  назад,  до  Санкт-Петербурґа,  не  міг  не
зауважити, що Росія вже не лежить на «Півночі»  і  що  існує «Орієнт Європи» — з
верблюдами та  гаремами, Східна Європа. Велика політична революція, що  струсоне
світ,  мала  ось-ось  розпочатися  у Франції, але у Криму  і в Україні,  посеред
ілюзій  і  видовищ,  завершувався  епохальний  культурний переворот,  покликаний
змінити карту Європи  під  всевладним  «поглядом»  спостерігача.  Західна Європа
зосередила свою цивілізовану увагу на Європі Східній, означивши у такий спосіб і
себе саму.




«КОДА: «НАСТУП ЛЕГКОЇ БРИГАДИ»»


У 1820-х роках лорд  Байрон  відрядив  свого епічного  героя Дон  Жуана до Росії
XVIII століття, аби  той звабив Катерину.  Байронові самому  подобалася поетична
комедія з  російськими іменами та жартівливе  звучання  ритмів і  (213) рим, яке
переслідувало поета, коли він подався слідом за своєю музою до Східної Європи.

 Ось росіяни в бій уже готові.
 О ви, кого прославила війна,
 На жаль, не в силі на англійській мові
 Я вимовити ваші імена!
 _(Пісня_VII,_вірш_14_*)_

Байрон  з  відвертою  іронією  присвятив  ці  рядки  тисячам вояків  цієї  нової
відшліфованої  нації,  чиї  імена  годі  й  вимовити.   Уявлення  про  Росію  як
«відшліфовану націю»  нагадує вольтерівську іронію, але комічні імена були радше
в дусі Моцарта й барона Мюнхгаузена:

 З закінченням на «ішкін», «ушкін», «овський»,
 А я одне згадаю: «Розумовський»,
 Куракін, Міскін-Пускін, Шереметефф —
 Це полководці й воїни нові,
 І чхати їм було на магометів
 Та муфтіїв, що гинули в крові.
 _(Пісня_VII,_вірш_15,_16_**)_

* Див.: Байрон Джордж Гордон. Дон Жуан / Пер. з англ. Сава Голованівський. — X.:
Фоліо, 2004. — С. 283.

** Див.: Там само. — С. 284.

Комічні  рими  на  кшталт  «Шереметефф»  і  «магометів»  Байрон  успадкував  від
Просвітництва та властивих йому уявлень про Східну Європу.

У 1850-х роках  армії англійців, французів та італійців, які воювали проти Росії
у Кримській війні, билися за Східну  Європу, затиснуту поміж Санкт-Петербурґом і
Константинополем.  Леді   Крейвен  1786  року   твердила,  що   змальоване   нею
імперіалістичне бачення Криму не було  просто «поетичним  образом»,  а вже  1855
року лорд Теннісон створює поетичний пам’ятник,  який увічнює Крим як поле битви
між Західною Європою і Східною:

 Серед гармат, серед димів
 Вони зламали ворогів:
 І росіян, і козаків
 Злякавшись шабель і клинків,
 Ті стали відступати (214)
 Й безладно кинулись назад
 Від шестиста солдатів.
 Повік не згасне слава, ні
 Про їхній наступ у борні.
 Світ буде пам’ятати!
 Про подвиг цей складуть пісні —
 Легку бригаду прославляти,
 Шістсот отих солдатів.
 _(Переклад_Ярини_Цимбал)._

Теннісонів «поетичний образ»  росіянина,  що  хитався  від  ран, поставив Східну
Європу  на належне  місце  серед вікторіанців, але для уяви  західноєвропейської
публіки  Крим не був  новим місцем.  Починаючи від  уславленої подорожі Катерини
півострів  оточує аура  таємничості,  що пережила XVIII сторіччя, а у XIX  та XX
століттях цей терен став ареною воєн та міжнародних відносин.

У XX столітті Крим знову відігравав в історії  Східної Європи доленосну роль, бо
1945 року саме  до Ялти прибули Рузвельт  і Черчилль, аби домовитися зі Сталіним
про баланс  сил у  повоєнному  світі. Саме у  Криму вони  змагалися між собою за
Польщу, а їхня неспроможність розв’язати цю суперечку завершилася поділом Європи
часів «холодної війни», що перетворив тонкі культурні відмінності XVIII століття
на брутальні геополітичні реалії.  Того  ж таки  1945 року, але пізніше, Трумен,
Етлі  та  Сталін  зустрічалися у  Потсдамі,  проте дипломатія  знову не зарадила
поділові Європи.  Потсдам також  був важливим  пунктом у  винаходжуванні Східної
Європи впродовж XVIII сторіччя,  адже  саме там  перебував двір Фрідріха, звідки
мандрівники на  кшталт  Сеґюра вирушали  до Польщі, залишаючи  за спиною Європу.
Потсдам був чудовим відправним пунктом подорожі, так само як Крим для тогочасних
мандрівників був  підхожим остаточним місцем призначення, тож  дуже влучно у  XX
столітті саме  Потсдам  і  Ялта нерозривно переплелися  з долею Східної  Європи.
Серпанок ілюзії перетворився  на  «залізну завісу», але  Східна Європа опинилася
цього разу за нею  лише  тому, що задовго перед тим  Європа Західна  її  уявила,
відкрила, захотіла й відокремила.




Розділ четвертий

Картографуючи Східну Європу: політична географія та культурна картографія







«ЗАВЕРШИТИ ЄВРОПЕЙСЬКУ ГЕОГРАФІЮ»


Вольтер у своїй  «Історії Карла XII» описав дипломатичну зустріч 1707  року двох
найбільших воїнів  своєї епохи,  шведського короля і  герцоґа  Мальборо. Вольтер
почув  цю  історію через  двадцять років в Англії від  старої герцоґині Мальборо
Сари Черчилль; він повідомляє, що герцоґ помітив, як Карл тримав «на столі карту
Московії». Ця карта мала надзвичайне  значення для стратегічних намірів Карла, і
Джон Черчилль миттєво зрозумів,  що «справжній  намір шведського короля  і  його
єдина мета — слідом за  королем Польщі позбавити трону й царя» 1. Карта на столі
зображувала  землі, які слід було  завоювати, навіть  здавалося,  що  вона  сама
закликає і заохочує до завоювання.  Пізніше, перетинаючи на шляху до полтавської
катастрофи  «незнаний край»  Україну  («ці  загублені землі»), Карл, як запевняє
Вольтер, «не був упевнений у своєму шляху». Відтак невдача із завоюванням Росії,
яке  передбачалося   його  початковим  наміром,   була  почасти   пов’язана   із
картографією.

З історичного погляду Вольтерів сюжет  цілком вірогідний, адже  на початку XVIII
століття не всі землі  Східної Європи було нанесено на карту за  картографічними
стандартами Європи  Західної.  Карти  Східної Європи  укладали  впродовж  усього
століття, часто  чужоземні  фахівці,  які  були  вагомими  учасниками  спільного
винаходжування  Східної  Європи,  під час  якого з’являлися  й  упорядковувалися
знання про  «ці загублені землі».  І справді, історія Вольтера  була  своєрідною
філософською  картою,  енциклопедією  Східної  Європи, (218)  відомості  в  якій
упорядковувалися  за  маршрутом Карла.  Цей  маршрут,  якщо  його  простежити за
тогочасною  картою,   окреслював   терен   Східної  Європи.  Самі  карти   стали
географічним  каркасом  для впорядкування інших галузей  знань,  від природничої
історії  до історії  національної,  і  унаочнювали  розділеність  Європи.  Карти
Східної  Європи,  опубліковані  в  західноєвропейських  атласах  протягом  XVIII
століття, ґарантували Наполеону кращі карти Росії, ніж ті, що  були в Карла XII,
але  він не досяг більшого  успіху в  завоюванні. 1787 року, після  тріумфальної
подорожі Україною і  Кримом, Сеґюр та інші супутники Катерини  дістали на згадку
медальйон з профілем імператриці з одного боку й картою подорожі — з другого. На
початку  XVIII  століття  карта на  столі  була  запрошенням  до  завоювання,  а
наприкінці  того-таки сторіччя карту на медальйоні мандрівники могли  забрати до
Парижа, Лондона та Відня,  а це означало, що загублені землі Східної Європи було
відкрито, картографовано, відвідано, вивчено та відкарбовано  за просвітницькими
стандартами Західної Європи.

1695 року Ніколя  Сансон,  придворний географ Людовика XIV, опублікував у Парижі
«Новий вступ до географії для використання Монсеньйора  Дофіна, завдяки якому за
короткий час і  з легкістю можна  вивчити географію та розташування  всіх частин
світу».  Сансон  помістив  до   свого  атласу  карту  «Царських  володінь»,  яку
прикрашали численні малюночки дерев; ближче до східної межі карти (яка, зрештою,
позначала  кордон  Європи  й  Азії) назв  місцевостей  ставало  дедалі  менше 2.
Переважання  маленьких дерев  дозволяло вивчати  мапу «з легкістю»  і  відбивало
зародковий стан картографування Росії наприкінці XVII століття. На початку XVIII
століття Петро I фінансував експедиції для укладання поліпшених  карт  Росії. До
таких заходів долучалися як російські, так і західні картографи,  а  Петро дбав,
аби ці карти потім  було видано в Росії  і за кордоном. Нерівність стосунків між
Східною Європою і Заходом визначали сам спосіб  «нанесення Росії на карту», адже
ці карти потрапляли до атласів, що з’являлися  у центрах тогочасної картографії,
Амстердамі та Парижі 3.

Картографічні проекти Петра були тісно пов’язані з його міжнародною політикою і,
зокрема, воєнним проривом до (219) Азовського моря 1696 року, що був відзначений
появою  нової  карти Азова (1701),  котру  уклав  голландський  картограф Адріан
Схонебек. 1719 року Петро відкрив власне картографічне бюро, засноване на  вкрай
нестійкій співпраці між  Іваном  Кириловим  і Жозефом-Ніколя  Делілем,  чий брат
Ґійом  був  головним  географом при  Королівській академії наук у Парижі. Деліль
наполягав на застосуванні в  Росії точнішої астрономічної  топографії, а Кирилов
пропонував у  ролі орієнтирів річки, аби  швидше  досягти мети — створити повний
атлас Росії. Нарешті 1745 року російський атлас таки з’явився, але прикметно, що
виданий у 1757 році в Парижі «Atlas Universel» Робера претендував на те, що його
карти європейської Росії кращі, й радив «не  довіряти» російському атласові,  де
начебто  неточно   позначено  прикордонні  території 4.  Проте  через   бурхливу
експансію Росії у  XVIII столітті  західні картографи  мали над чим працювати, а
географія   стала   невіддільною  частиною   будь-яких   досліджень   тогочасної
міжнародної політики. Наприклад,  1772 року в Парижі Жан-Батіст д’Анвілль, автор
атласів,  секретар  герцоґа  Орлеанського  і член-кореспондент Академії  наук  у
Санкт-Петербурзі,  видав  працю  «L’Empire  de  Russie,   son  origine   et  ses
accroissements»  * 5.  Того-таки  року  відбувся  перший поділ Польщі,  а  отже,
імперія Романових ще трохи зросла.

* «Російська імперія, її походження та зростання» _(фр.)._

Петербурзька академія наук  фінансувала  експедиції кількох німецьких науковців,
які  збагатили  географічне знання  про  Росію  і  заклали  підвалини  наукового
вивчення  геології та  природничої  історії імперії. Під час  правління Катерини
природодослідник  Петер  Симон Паллас  з Берліна,  який  здобув освіту в  Галле,
Ґеттінґені,  Лейдені та Лондоні  й найбільше  цікавився  стьожківцями, 1768 року
вирушив  із  Санкт-Петербурґа  вивчати  Росію  вздовж і  впоперек. Розпочавши  з
географії,  він швидко перейшов до геології  Уралу  й етнографії Сибіру, склавши
каталог викопних решток, квітів і комах  Росії.  Кокс віддав належне цілковитому
збігові  інтересів  Катерини,  яка  «відчувала   вади  топографічних  описів  та
передбачила  переваги подорожей  учених  людей  у далекі провінції її величезних
володінь»,  і  Палласа, котрий  у  (220)  своєму невгас  смому  науковому запалі
«прагнув  побувати  у  маловивчених  краях» 6.  1787  року   Катерина  здійснила
неймовірно розкішну подорож на південь, до Криму, а Паллас мандрував  півднем  у
1793–1794 роках, де його географічні й етнографічні спостереження розвіяли  імлу
потьомкінських  ілюзій  і  забезпечили інтелектуальне  опанування краю  засобами
науки. Дослідження Палласа прибрали з міфологічної карти Росії  дива природничої
історії  на кшталт  «боронця», або «скіфського  ягняти», яке  росло на стеблині,
наче рослина, зі  свідчень  середньовічного  мандрівника Мандевіля.  В існування
цієї тварини вірив капітан Маржерет на початку XVII сторіччя, а один англійський
мандрівник шукав його в пониззі Волги аж у 1730-х 7.

У   Польщі   король   Станіслав-Авґуст   фінансував   дослідження   французького
природодослідника Жана-Еммануеля Жилібера, який у 1770-х роках виїхав з Ліона до
Литви вивчати тамтешню природу за принципами Ліннея, що їх дотримувався Паллас у
Росії. Кокс зустрівся з  Жилібером у Гродно, коли той саме працював  над  «Flora
Lituanica» —  майже одночасно з підготовкою Палласом своєї «Flora Russica». Як і
Паллас,  Жилібер  із   особливим   задоволенням  досліджував  невивчені  терени,
«незаймані, як Канада»,  яку Франція  нещодавно — 1763  року — втратила. Проте у
Польщі  природнича  історія  підпорядковувалася картографії,  оскільки складання
карт  і атласів, згідно з Жаном  Фабром, стало  для Станіслава-Авґуста  «одним з
головних завдань його  правління» 8. Територіальні втрати  Польщі  після першого
поділу спонукали зберегти  образ цілісної Речі Посполитої в атласі. Хоча місцеві
дані для атласу збирали єзуїти (перед тим як 1773 року папа заборонив діяльність
їхнього ордену), проектом  керували французи — картограф Шарль де Перте і ґравер
Жак-Ніколя Тардьє.  Вирішивши  дотримуватися  найсуворіших  наукових  стандартів
астрономічної  топографії, вони працювали дуже повільно, розпочавши друк  перших
карт окремих воєводств лише  1783 року.  А в  1792 році під час революцій, котрі
майже одночасно вибухнули  у Франції та Польщі, Станіслав-Авґуст  непокоївся, що
«наша географічна  праця  може  урватися».  1794  року  він відмовився  передати
незавершені  карти  Костюшкові  для  стратегічного  (221)  планування  збройного
повстання проти Росії і начебто вигукнув: «Я швидше віддам мої діаманти, ніж мої
карти!» Навіть після остаточного поділу Польщі, коли вона зникла з геополітичної
карти Європи, король  без королівства  і далі листувався з де Перте, намагаючись
по  пам’яті  дати  йому  потрібні для  атласу географічні деталі 9. Якщо в Росії
французькі картографи постійно мусили наздоганяти російську політичну експансію,
то у Польщі вони зберігали образ Польщі попри її зникання як політичної одиниці.

Українські землі Речі Посполитої та  Російської імперії картографовано найгірше,
тому вони загалом були найгірше знані.  В 1709 році Карл XII «не був упевнений у
своєму  шляху»,  але  навіть  1769  року  Джозеф   Маршалл  почувався  так  само
невпевнено: «Ця країна  лежить так  далеко від  маршрутів  усіх мандрівників, що
ледве  раз  на сторіччя з’являється той, хто занотовує  свої  спостереження, щоб
ознайомити з ними  світ». Хоча сам Маршалл, можливо, теж там не бував, позичивши
ці  спостереження  з книжок  інших  мандрівників,  він таки  жалівся,  що  «наші
географи, щодня видаючи книжки, настільки дослівно переписують одне в одного, що
опис 1578 року передається як  єдине  свідчення,  доступне нам 1769 року, —  так
виглядають усі книжки із  загальної  географії, що  їх мені  доводилося бачити».
Такі   англійські   мандрівники   могли   покладатися   на   географічні   праці
єлизаветинської  доби,  а  французи могли звернутися  до «Опису України»  Ґійома
Левассера де Боплана,  виданого 1660 року в Руані. В 1772  році Маршалл упевнено
писав про географію України:

Багато хто гадає, що  коноплі та льон,  що надходять до  нас  із місць настільки
північних, як Петербурґ, ростуть серед вічних снігів і  морозів; хоча ми ввозимо
їх  із шістдесятої широти, ростуть  вони в Україні, що лежить між сорок сьомою і
п’ятдесят другою  широтою й має клімат не менш м’який і приємний,  ніж будь-який
інший в Європі: це широта півдня Франції 10.

У  такий  спосіб  Маршалл  імпліцитно  вказує  на  «східність»  Східної  Європи,
повідомляючи, що Росія  —  це  не лише морози  й північні сніги.  Він  проводить
широтні аналогії — між Італією та Кримом, Францією та Україною. Але суть Східної
Європи (222) для сучасників  XVIII століття полягала  в її неподатливості точній
географічній локалізації та опису. Наприклад,  1769  року війна  між  російською
армією і польською Барською конфедерацією змінила політичні кордони  за три роки
до формального  поділу Польщі,  тож Маршалл розгублено писав про «провінцію,  що
колись була польською і на всіх картах позначена як  частина Польщі», але  тепер
безсумнівно перебувала  під  російським  контролем. Він зазначав, що  «величезні
зміни  відбуваються  у цих  віддалених  частинах  світу, залишаючись  при  цьому
абсолютно невідомими» 11.

У  випадку  України  деякі  землі,  змінивши  польське панування  на  російське,
водночас перейшли з географічно-наукової компетенції Перте й Жилібера  у відання
д’Анвілля  й Палласа. З приводу Криму, що його Росія анексувала в 1783  році, то
ще напередодні подорожей Катерини  і Палласа леді Крейвен у 1786 році писала  до
маркграфа   Ансбахського:  «У   мене  є  декілька  дуже   добре  накреслених  та
розфарбованих  мап  цієї країни,  і я матиму за  честь показати їх вам при нашій
зустрічі». Згодом, в Угорщині, вона показала їх  Йосифові II, який «просидів дві
з половиною години над картами й дарунками», причому «карти, здається, дуже йому
сподобалися» 12.

Спроби   Західної  Європи  картографічно  опанувати   Східну   Європу   зустріли
найрішучіший  спротив  в  Османській імперії.  Тут  не було  ані  Катерини,  ані
Станіслава-Авґуста, що  вітали  б учених  послів  науки  та просвіти. Позбавлені
підтримки  Константинополя, західноєвропейські  картографи  зазнали розчарувань,
відверто висловлених у Роберовому «Atlas Universel» 1757 року.

Якщо у  (збиранні)  фактів  про різні частини  Європи,  де досі побували  чимало
мандрівників, ми мали приємність отримувати допомогу вчених, які працювали у цих
країнах, ми не  можемо сказати, що  мали таку  саму  допомогу, описуючи держави,
підпорядковані Османській імперії. Ми хотіли б завершити (terminer)  європейську
географію з більшим успіхом;  але доступ до цих країн обмежений для  просвічених
людей  (gens  eclaires),  через що  марно  сподіватися на їх належне висвітлення
(lumieres) в географії; звістки, що їх ми здобули від подорожніх, недостатні для
підтвердження  топографічних деталей про землі, якими (223) вони мандрували. Для
цього подорожнім довелося б студіювати математику 13.

Ця цитата підкреслює  тісний зв’язок  між картографами й  мандрівниками: звісно,
мандрівник   залежав  від  карти,  але  й  картограф  залежав  від  спостережень
мандрівника.  Картографія   ототожнювалася  з   Просвітництвом,  із   діяльністю
«просвічених  людей»,  котрі  намагалися  кинути  світло  на найтемніші  закутки
континенту.  До  того  ж світло  картографії було  непрямо пов’язане зі  світлом
цивілізації,  позаяк Східну  Європу  часто  описували  як таку,  що  виходить із
темряви (tenebres). Цікаво, що намір укласти карту  Османської імперії збігся  у
часі з постанням «східного питання», політичною метою якого було вигнання турків
із Європи.

У 1757  році, коли  вийшов  «Atlas Universel», до укладення повного атласу світу
було дуже далеко —  сенсаційне  відкриття Таїті відбулося лише 1767 року;  проте
скромніші  наміри  укласти  атлас Європи  здавалися  цілком здійсненними. «Atlas
Universel»  згадував про  дедалі більше зацікавлення географією «Азії,  Африки і
навіть Європи» 14. У східній  частині  континенту  на  географів  чекала  велика
праця,  і картографія була однією з тих царин, де і погляд, і  «світло» Західної
Європи зосереджувалися на Європі Східній.




«СТЕРТІ З КАРТИ СВІТУ»


Хоча картографи  наполягали,  що  в  основі  їхньої  праці  лежать  математика й
астрономія, насправді до картографії постійно  втручалися аж ніяк не безсторонні
сили. Впродовж XVIII сторіччя,  ясна річ, війни і міждержавні угоди перекроювали
карту Європи,  особливо  Східної,  але,  окрім  цього, карти й  атласи,  подаючи
географічні  факти  для  загалу,  здобували таким побитом  владу  над  нею. Леді
Крейвен хвалилася картами, «дуже  добре накресленими та розфарбованими», але ані
креслення,  ані розфарбовування  не були точними науками. Незважаючи на  те,  що
завдяки  друкові малюнки  виглядали більш-менш стандартно,  надруковані у  XVIII
столітті  карти  часто  розфарбовували  від  руки,  і  робили  це  переважно  не
фахівці-картографи, що  додавало (224)  найнаочнішому з  елементів карти  певний
присмак художньої довільності. Саме ті, хто розфарбовував карту,  вирішували, де
провести  кордон між  Європою  та Азією і які території позначати  як самостійні
політичні утворення, і навіть коли їхній олівець намагався дотримуватися  літери
міжнародних угод,  самі  ж ці угоди можна  було  по-різному витлумачити.  Навіть
нанесені  друкарським способом елементи карти: точне розташування міст  відносно
одне  одного  і  відносно  річок, узбереж,  широт  і  довгот  —  все  це  сильно
варіювалося у випадку Східної Європи, де  картографія протягом XVIII сторіччя ще
тільки працювала над точним описом. Роберів «Atlas Universe)» також скаржився на
брак одностайності у випадку Туреччини: «Варто лише порівняти різні опубліковані
карти цієї імперії, аби переконатися у тому, що вони настільки неподібні одна до
одної, що довіряти їм не можна» 15.

Розширення  російських  володінь  і скорочення  турецьких  вимагало прискіпливої
уваги  до мінливих кордонів, але щодо Східної Європи перед  картографами постали
ще  дві проблеми:  Угорщина  початку  XVIII століття  й  Польща  кінця того-таки
сторіччя.  Карловицький мирний договір 1699 року  зафіксував визволення Угорщини
від османського панування (хоча Буда перейшла  до Габсбурґів ще  1686 року), але
картографи і  далі  позначали угорські землі  тим  самим  кольором, що  й  решту
територій Османської імперії. Це був наслідок не лише професійної інерції, але й
цілком  слушного  питання: як географічно класифікувати нову Угорщину. Визволена
Угорщина одразу потрапила  під владу Габсбурґів, але у 1703–1711 роках повстанці
під проводом Ференца Ракоці безуспішно намагалися вибороти для неї незалежність.
Розфарбовуючи  карти, тогочасні паризькі  картографи радо  визнали  б урештірешт
нереалізовану  незалежність  Угорщини  —  почасти  через  неприязнь  Франції  до
Габсбурґів,  почасти  через  те,  що  зафарбовувати  Угорщину одним кольором  із
землями Священної Римської імперії німецької нації видавалося недоладним. «Atlas
Universel» 1757 року захищав відому карту 1700  року, на якій Угорщину зображено
частиною Османської Європи.

Нікому не спаде на думку звинувачувати покійного  Ґійома Деліля, який  1700 року
дозволив Угорщині залишитися (225) у складі  європейських володінь  турків, адже
цей вправний  географ добре знав,  що Угорщина не  належала до тієї  імперії. Ці
вади,  або,  радше, легкі недбалості,  за  які чіплятимуться  тільки  уїдливі  й
невлаштовані уми, слід приписати нашій великій зайнятості, що не завжди дозволяє
нам перевірити, чи правильно зафарбовано карту 16.

Втім, така недбалість виявилася достатньо значною навіть через пів століття, аби
викликати потребу  в коментареві.  Уїдливі  коментарі невлаштованих  умів, котрі
перебували  на  філософському  та  картографічному   марґінесі  й   могли   щось
розфарбовувати,  навіть якщо  й  не  допускалися  до  науки складання карт, лише
підкреслювали владу картографів, адже саме вони подавали світ широкому загалові.
Бажання зобразити Угорщину незалежною  від Османів  і Габсбурґів, нехай усупереч
політичній реальності,  отримало  культурне  обґрунтування  завдяки  ідеї  XVIII
століття про  існування  особливого простору поміж  Європою та Сходом —  Східної
Європи.

Поділи Польщі  1772, 1793  і 1795 років  обернулися  для картографів кінця XVIII
століття не  меншим  клопотом,  ніж  визволення  Угорщини  на початку  сторіччя.
Маршалл  твердив,  що на 1769  рік через воєнні операції карти втратили будь-яку
достовірність, адже з них  випливало, що він перебував у Польщі (навіть якщо він
насправді  був в  Англії), незважаючи на  те, що в місті, про яке йшлося, стояла
«російська  залога, російський  уряд, одним  словом,  нічого польського».  Поділ
Польщі  1772  року  залишився у  громадській думці змовою монархів,  що безладно
кроїли  карту,   як   це   зображено  у  славнозвісній  французькій   карикатурі
«Королівський пиріг», де Катерина, Фрідріх і Йосиф позначають свої територіальні
претензії  на  великій  карті   Польщі,  розгорнутій  перед  ними 17.  Мистецтво
управління державою за часів Просвітництва базувалося передовсім на математичних
розрахунках  балансу сил  і взаємній  домовленості щодо розширення володінь, тож
монархи і державні діячі мусили ретельно студіювати географію.

А  картографи мали вирішувати,  наскільки швидко і вичерпно відображати на мапах
ініціативи монархів —  питання, особливо делікатне  після 1795 року, коли третій
поділ  (226)остаточно знищив Польщу. Країни-учасниці  поділу  за таємною  угодою
1797  року  постановили,  що  навіть  сама  назва  Польщі  «має  зникнути  раз і
назавжди», хоча  ця  постанова навряд  чи  зобов’язувала до  чогось  картографів
Парижа й Амстердама 18. Фактично назва «Польща» залишалася на карті, навіть коли
її розфарбовували відповідно до поділів. Хоч як це парадоксально, картографія, з
одного боку, зображала  Польщу як завойований і поділений простір,  з  другого —
надавала можливість  культурного опору поглиненню й ліквідації, зберігаючи її на
картах і в свідомості. Томас Джефферсон писав  про «країну, стерту з карти світу
через розбрат серед її громадян», але сама ідея «стирання» навряд чи відповідала
правилам  друку   й  розфарбовування   карт  XVIII  сторіччя.  Як  і  сподівався
Станіслав-Авґуст, працюючи над проектом атласу разом із Перте й Тардьє, науковий
поступ  географії ставав  культурним  захистом  від  дипломатичного  ошуканства.
Американська преса  визнала це 1797  року, бідкаючись,  що про Польщу «незабаром
пам’ятатимуть лише історики, географи і журналісти» 19.

Окрім численних культурних і  політичних  перешкод, з якими  стикались географи,
намагаючися   скласти  докупи  частини  Східної   Європи,  прагнення  «завершити
європейську географію»  також спрямовувало їхню увагу  на  проблему кордону  між
Європою та Азією. Щодо Константинополя сумнівів не виникало, але в Євразії можна
було провести  безліч меж, і  не  обов’язково там, де ми проводимо  їх  сьогодні
вздовж  Уралу  до  північного узбережжя  Каспійського моря.  На  карті  світу  в
Сансоновому  «Новому  вступі до  географії»,  виданому  в  1695  році,  Московію
зображено як щось окреме від Європи, а отже, як частину Азії. Проте «Географічна
таблиця», наведена  на  наступній  сторінці, однозначно залічувала  Московію  до
Європи. Ця  неузгодженість  між  зображенням  і описом  лише  поглиблювалася  на
подальших сторінках, де спочатку бачимо карту  Європи з Московією  на її східних
кордонах,  а  потім карту  Азії,  на  західному кордоні  якої знаходимо  ту саму
Московію.  Вочевидь, дофінові  пропонували вирішити  це  питання самотужки 20. У
1716 році паризький  «Королівський  альманах»  зарахував  до  складу  королівств
Європи  Польщу (але не  Московію), а вже  наступного року Московія  (227)  також
потрапила  до цього переліку 21.  Впродовж  XVIII століття Західна  Європа  мала
привілей  вирішувати,  чим  була  Східна   Європа  з  погляду  географічного   і
культурного — Азією чи Європою.

Вагання  з  приводу європейської  чи  азійської належності Московії свідчили про
сумніви щодо кордону між двома континентами. Це питання набувало особливої ваги,
коли  Східна  Європа  потрапляла в  центр  уваги,  порушуючи  глибоко  заплутане
питання.  За  стародавньою  географією Птолемея  кордон  між  Європою  та  Азією
проходив  уздовж Дону, що звався тоді Танаїсом і впадав до Азовського моря, яке,
своєю чергою, через Керченську протоку з’єднувалося з Чорним морем. Така Європа,
обмежена кордонами географічно відомого  світу, була значно менша за ту,  яку ми
знаємо тепер. Лише в  Італії доби Ренесансу і  географічних відкриттів Фра Мауро
на  своїй карті світу 1459  року запропонував  прийняти за  розмежувальну  лінію
Волгу, зміщуючи кордон Європи від Чорного до Каспійського моря і наближаючи його
до  знайомих нам  меж 22.  Кордони, які проходили вздовж  річок, що  впадали  до
різних  морів,  в обох випадках були достатньо  чіткі; проте далі на північ вони
ставали  розмитішими.   Сиґізмунд  фон  Герберштейн  відвідав   Росію  як  посол
Габсбурґів і 1549  року опублікував у Відні звіт, що  став найінформативнішим  і
найпопулярнішим у XVI сторіччі описом Московії. «Якщо  провести пряму лінію  від
гирла Танаїсу  до його витоків, — міркував Герберштейн, — то Московія опиняється
в  Азії, а не в Європі» 23.  Основним  географічним  джерелом Герберштейна,  яке
доповнювало  його  власні  спостереження,   був  «Трактат   про  дві  Сарматії»,
опублікований  1517 року латиною у  Кракові, що витримав  протягом XVI  століття
багато  перекладів і  перевидань.  Польський автор Меховіта (Матвій  Меховський)
описував «Європейську  Сарматію»  як  територію від Вісли  до Дону, а  «Азійську
Сарматію» — як  територію від Дону до Каспійського моря. Назва Сарматії походила
зі стародавньої історії,  а  не  з  тогочасної  географії, тоді як річки й  моря
витворювали розмитий континентальний кордон через неточність географічних знань.
Меховіта вважав, що Волга впадала в  Чорне море,  а не в Каспійське. Герберштейн
виправив його помилку 24. (228)

Для Петра вже  на початку XVIII  сторіччя необхідність провести кордон між двома
симетричними частинами його володінь, Росією європейською і Росією азійською (із
яких другій відводилася роль напівколонії), стала питанням державної політики  й
національної ідентичності. Радником Петра з питань географії був Василь Татищев,
котрий  запропонував  Урал   як  розмежувальну  лінію  між  двома  континентами.
Приблизно у той самий час із такою самою пропозицією виступив швед Філіпп Йоганн
фон Штраленберґ,  відтак  між Штраленберґом  і Татищевим  почалася  суперечка  з
приводу того, кому першому спала на думку ця ідея 25. Штраленберґ вважав питання
кордону  між  двома континентами  вузловою  проблемою сучасної  географії  і був
певний  того,  що він  знайшов  розв’язок: «Ось що треба  сказати про кордон між
Європою та Азією: хоча на деяких новітніх картах ним знехтували через непевність
у тому, де саме його провести,  я на своїй (карті)  показав  його так чітко,  що
відтепер  він визначений  назавжди» 26. Втім,  протягом XVIII  століття Урал був
лише однією з можливих географічних розмежувальних ліній між  Європою та  Азією.
1747  року німецький  географ  Йоганн Ґеорґ Ґмелін вийшов за межі Уралу й провів
континентальну межу по річці Єнісей у Сибіру 27.

Упродовж століття завдяки картам  Європи  європейські кордони розширювалися  все
далі на схід, що також відбивало поступ географічних знань. Чорне море у правому
нижньому  кутку  відкривало  можливість  для  вужчого  розуміння   європейського
континенту, а  поява  в  тому самому  кутку  Каспію давала  змогу розширити межі
Європи. На карті 1720 року, яку видав  у Нюрнберґу Йоганн-Батіст  Гоманн, Європа
простягалася  лише до  Дону й  Азовського  моря.  Каспійське  море  на карту  не
потрапило, але  далі на північ Російська імперія тяглася аж до  краю карти, яка,
щоправда, не позначала кордону між Європою та Азією. На карті Луї-Шарля Десноса,
опублікованій  1772  року  в  Парижі,   з’являється   північно-східне  узбережжя
Каспійського моря,  але чіткої  межі  між континентами  не зазначено,  тим самим
натякалося, що Європа може простягатися аж до Уралу 28. (228)












Частина «Європи» Ґійома Деліля,  Париж,  1700 рік, на основі  даних Королівської
академії наук. Карта  підкреслює  розрізнення  Московії європейської і  Московії
азійської, Туреччини європейської та Туреччини азійської. Європейська  Туреччина
й європейська Московія разом з Польщею на цій карті охоплюють географічну основу
того, що протягом XVIII століття назвуть Східною Європою. Кордон досить звуженої
Європи починається  на Дону і звідти кривою лінією іде загалом на  північ.  1757
року Роберів «Atlas Universel»  згадував карту Деліля 1700 року і зауважував, що
«нікому не спаде на  думку звинувачувати покійного Ґійома Деліля, який 1700 року
дозволив  Угорщині залишитися  у складі  європейських володінь турків,  адже цей
вправний географ добре  знав, що Угорщина не належала до тієї імперії», отже, не
було  причин  картати  його за  «ці  вади, або,  радше,  легкі  недбалості».  (З
Гарвардського зібрання карт, Гарвардський університет.) (230)


Там, де континентальний кордон позначали, його зазвичай не проводили за допомоги
спеціальної  лінії,  а  відображали  кольором,  тож  він лишався  відкритим  для
тлумачень. Карта  Ґійома Деліля 1700  року відокремлювала «Московію європейську»
від  «Московії  азійської»  зміною кольору  вздовж лінії на  північ від Дону  до
Білого  моря, приблизно  на  40  градусах  східної  довготи,  пропонуючи  вузьке
трактування  Європи.  Нюрнберзька   карта  Гааса   1743  року  розширювала  межі
континенту, зафарбувавши територію до гирла Дону на півдні, а далі більш-менш по
діагоналі, перетинаючи меридіани, до самої Нової Землі на  півночі на 60 градусі
східної довготи 29. «Atlas Universel», виданий 1757  року, містив карту світу із
зображенням цілої  Євразії,  причому Європа (обмежена зеленим  кольором)  і Азія
(червоним) були розділені діагоналлю з південного заходу на північний схід 30.

Цей   діагональний  поділ  був  компромісом  між   можливими  кордонами   уздовж
меридіанів:  прямо  на  північ від  Азовського  моря  або  прямо  на  північ від
Каспійського моря. Водночас діагональ була зручним культурним інструментом, адже
передбачала менш суворий  поділ на  Схід і Захід і сприяла  появі  невизначеного
образу Східної Європи. У XVIII  столітті з’ясувалося, що Європа тягнеться далеко
на схід,  і східні  землі  чекають  на опис і оволодіння.  Азія також залишалася
поряд, а  кордон між двома  континентами виявився мінливим і прозорим. Вольтерів
«Петро Великий» 1759 року містив опис провінцій імперії та попереджав про те, що
«кордони  Європи  й  Азії  там  досі  розпливчасті»,  тож  «ніхто  не  знає,  де
закінчується Європа  й починається Азія» 31. 1787  року  в  Криму принц де  Лінь
тішив  себе,  що  Азія  зовсім  поруч:  його  східні  фантазії  живила  традиція
цілковитої географічної невизначеності.




«ГЕРМАНЦІ ТА ГУНИ»


Геополітичні зміни призводили  до зміни  географічних  уявлень,  але  картографи
могли і  далі тлумачити міжнародні відносини за допомоги  культурних уявлень.  В
1696 році  Петро, у віці двадцяти чотирьох років, спустився вниз Доном, очоливши
свій  перший російський флот, а  через рік вирушив на верфі Голландії та Англії,
щоб перейняти досвід  будування військових суден.  Вже 1696  року  він мав (231)
достатньо  кораблів,  аби  завоювати  Азов  у  гирлі  Дону,  а  голландці  хутко
виготовили для нього карту цих  територій. Саме Дон був традиційним географічним
кордоном  між Європою  та  Азією, і  Петро  заволодів цим важливим  рубежем.  Ба
більше, здобувши вихід на південь, він сильно похитнув ідею «північності» Росії,
натомість спонукаючи зауважити її східний  аспект. Катерина довела  до логічного
завершення цю  переорієнтацію, завоювавши Крим, а потім здійснивши туди подорож.
У 1713  році Петро таки  втратив Азов, зазнавши поразки  у війні з Туреччиною, і
лише його спадкоємці повернули цю територію  після війни 1739 року. Проте взяття
Петром Азова  1696 року  й накреслена Схонебеком карта  1701  року привернули до
цієї фортеці  та гирла  Дону  увагу  всієї Європи.  Впродовж  пів сторіччя  Азов
переходив  від  турків  до  росіян,   що  лише  збільшило  елемент   непевності,
притаманний самій ідеї Східної  Європи.  Кінцеві точки  тієї  осі, котра творила
осердя Східної Європи, могли бути її частиною, як-от Санкт-Петербурґ, а могли  і
не бути, як-от Константинополь. Імовірно, Азов  — одне  з місць, де зустрічалися
Європа й Азія, — міг бути східним містом  — турецькою укріпленою  фортецею — або
перетворитися на аванпост Східної Європи, морську базу над турецьким морем.

У  1699  році після шістнадцятирічної війни з турками,  що почалася з нещасливої
для них  облоги Відня  1683 року,  Карловицька угода  передала  Угорщину  в руки
Габсбурґів. Англійський мандрівник Едвард Браун побував ще в османській Угорщині
1699  року,  де  турецькі  провідники  сміялися  з  нього,  коли  він  намагався
зорієнтуватися  за  своїми  картами,   на   яких  навіть  Дунай  було  позначено
неправильно 32.  Після  1699  року  завоювання  нових земель відкривали шлях для
картографії,  але,  разом  з  тим,  постало   питання,  як  позначати  політичну
належність  Угорщини на  карті  Європи.  Завоювання  Угорщини,  так  само  як  і
завоювання  Азова,  позначили  зміни  в  геополітичному  балансі Європи,  позаяк
започаткували  територіальне   скорочення  Туреччини.  Якщо  у  1684  році  папа
Інокентій  XI благословив  Священну ліґу  на чолі  з  Габсбурґами для хрестового
походу проти турків, то у XVIII столітті такі війни  дедалі більше потрапляли до
сфери  інтересів світської  влади й  політики. Ба більше, з  погляду секулярного
Просвітництва  відступ  ісламу   видавався  менш  (232)  важливим,  ніж  відступ
Османської   імперії  з  її  нечисленними  просвіченими   людьми  та  небажанням
підтримувати географічні дослідження.

У 1676 році  мадам  де  Савіньї,  на хвилі моди  на  все східне,  прочитала  про
«угорські війни» і порадила своїй доньці книжку — «маленьку історію про візирів,
інтриґи султанів і сераль, яку  можна читати з приємністю». 1685 року, в  розпал
війни Священної ліґи, Жан де Ванель видав у Парижі книгу про Угорщину, яку часто
перевидавали у XVIII  столітті. Ванель  подав  у ній  географічний опис, а також
елементарні  відомості  про національний  характер: «Мешканці цього королівства,
більше схильні до ведення війни, ніж до торгівлі й мистецтв, майже не дбають про
чистоту своїх  помешкань». По відвоюванні Буди 1686  року  німецький  мандрівник
Якоб Толлій виявив, що місто було «стерте з лиця землі під час облоги» 33. Після
Карловицького  миру  1699   року  Угорщина  чекала  матеріальної  відбудови  від
Габсбурґів та культурного відновлення від Просвітництва.

У  1700  році Карл XII  перетнув  Балтійське море  й розбив  Петра  під  Нарвою,
поклавши  успішний  для  шведів почин  Великої північної  війни.  Війна  тривала
двадцять  років і  завершилася Ніштадтською  мирною угодою  1721  року,  за якою
Швеція  передавала  Росії  Лівонію,  Естонію  та Іжорію,  тобто  південно-східне
узбережжя  Балтійського  моря  від  Риги  до  Санкт-Петербурґа. Таке  завершення
Північної війни відступ Швеції до  Скандинавії та  Фінляндії — знищило саму ідею
«Півночі», вперше в історії  чітко  відокремивши Швецію від  Росії та Польщі.  А
географічний хід війни протягом двох десятиріч та розташування місць бойових дій
ще   більше   підважили   її   «північну»   назву,   спричинивши   концептуальне
перегрупування Європи.  На амстердамській карті Сансона 1702 року було зображено
«Театр  війни королівств  Півночі», а слово  «Україна», надруковане  на берегах,
вказувало, що вона лежить поза картою, поза театром  воєнних дій. Але вже в 1709
році саме  в Україні, під Полтавою, відбулася  найвідоміша і найважливіша  битва
всієї війни. Коли наступного року турки розпочали  війну з  Петром, він напав на
них у Молдавії,  зазнав  поразки  на річці Прут і 1713 року мусив поступитися їм
зовсім не північним Азовом. Отож якщо  в 1702  році  за цією (233) війною  можна
було стежити по  карті «Півночі», то ще задовго до її  закінчення знадобилися  б
карти значно  південніших широт. Герман  Молль надрукував 1708  року  в  Лондоні
карту, що задовольняла  нові  потреби: «Карта Московії, Польщі, Малої Татарії та
Чорного  моря» 34. Таке поєднання не зовсім відповідало традиції, і лише завдяки
амбіціям Петра і Карла  та  Північній  війні,  яку вони вели між  собою, ця мапа
Східної Європи стала і необхідною, і можливою.

Саме цю мапу Вольтер  змалював  у  1731  році в прозовій формі  у своїй «Історії
Карла  XII».  Описуючи  події  зі  шведського  «північного»  погляду,  він  лише
увиразнив географічні суперечності традиційної «Півночі» та «Північної війни». І
справді, 1730  року в  Стокгольмі Штраленберґ видав німецькою  мовою книжку «Das
nord- und ostliche  Theil von Europa und Asia» *, що також містила нові дані про
Сибір. Саме  у цій недоладно названій «північно-східній  частині»  помітним стає
перевертання осі  Європи. Штраленберґ  мав  нагоду вивчити  цей предмет під  час
служби  у Карла  XII  і  пізніше,  коли  потрапив  до  російського  полону.  Він
захоплювався «дивовижними  шляхами Провидіння: хоча більшість  мистецтв  під час
війни  занепадає,  географія розвивається й удосконалюється». І  навіть  більше:
Штраленберґ, окрилений  відкриттям нецивілізованих  земель  та  народів,  одразу
пов’язав   поступ  географії,  посланий  їй  Провидінням,   з  успіхами  власної
цивілізації.

Можливо, не кожного читача розважить мій опис тих холодних і  частково  порожніх
земель,  де  грубі манери  й  невігластво  у  релігійних  та  світських  справах
переможно  панують  і  позбавляють  тубільців  змоги належно  користатися  всіма
благословеннями, якими природа так щедро обдарувала деякі з цих країн. Тому коли
ми порівняємо дике та жалюгідне становище цих народів  із цивілізованою Європою,
що плекає кращі й поміркованіші манери,  де процвітають мистецтва й науки, де ми
маємо достатньо  засобів,  щоб  істинно  пізнавати Бога та поклонятися  йому, ми
маємо  якнайбільші  підстави вихваляти  Божу  Ласку, радіти з  нашого  щасливого
становища й оплакувати злидні та сліпоту цих народів 35.

* «Північно-східна частина Європи та Азії» _(нім.)._(234)

Опозиція між землею, де процвітають науки й мистецтва, і краєм, де панують грубі
звичаї і сліпе невігластво, свідчила про те, що для Штраленберґа у 1730 році, як
і  для Вольтера 1731-го, географічне відкриття Східної Європи було  невіддільним
від західноєвропейських аксіом цивілізації та просвітництва.

Англійський переклад книжки Штраленберґа вийшов у 1736 році в Лондоні під назвою
«Історико-географічний  опис  Півночі  і  східних  частин  Європи  та  Азії».  У
французькому  перекладі  новою концептуальною  орієнтацією  знехтували,  і праця
з’явилася друком 1757 року в Амстердамі під назвою  «Історичний опис  Російської
імперії».  Вольтер користувався  ним, працюючи  над «Петром  Великим» 36. Згодом
навіть  французи  визнають нову концепцію, і в 1787 році  Сеґюр, стоячи на  полі
Полтавської  битви, міркуватиме про  «долю  півночі  та  сходу Європи». Зрештою,
Україна  лежала на одній широті з Францією, а шлях із Парижа до Полтави провадив
прямо на схід.

У  1703 році, на самому початку війни, Петро розпочав  будівництво нової фортеці
на болотистій  дельті Неви,  в Іжорії, яку він нещодавно відхопив у Швеції. Тут,
на  Неві, у Фінській  затоці,  що виходила до Балтійського моря,  було збудовано
корабельню. Пізніше тут  виросло  нове  місто,  Санкт-Петербурґ, яке стало новою
столицею Петра. Зведення міста  на болотах стало  частиною леґенди про Петра,  а
пізніше  навіть метафорою  розбудови  цивілізації  в  Росії.  Вольтер  у  «Петрі
Великому» стверджував, що  в Росії  XVII століття «майже все доводилося починати
спочатку», підкреслюючи, що подвиг Петра полягав саме у «творенні» 37. Якщо Буду
належало  відновити з руїн, то Санкт-Петербурґ  доводилося зводити з нуля.  Отож
Петро буквально вписав нову  назву (а фактично  власне ім’я) на  карту Європи, а
європейські географи мусили нанести цю назву на свої карти.

І Санкт-Петербурґ,  і Азов з  їхніми  корабельнями,  що виходили  кожна до свого
моря, відбивали стурбованість Петра пошуком виходів до моря і розвитком Росії як
морської держави. Крім того, Санкт-Петербурґ  і  Азов  були  тісно пов’язані  як
протилежні  точки  нової географічної осі.  На відміну від  старої Московії,  що
поширювалася на  всі боки  (225) від  своєї  столиці — Москви, петровська  Росія
простягалася від Балтики  до Чорного моря вздовж осі, що  підкреслювала  східний
характер Росії в Європі. Коли у 1780-х роках Катерина перетворила Севастополь на
свою військову  базу на  Чорному морі й запросила туди петербурзьких гостей, щоб
показати їм лінійний корабель під назвою «Слава Катерини», вона лише зафіксувала
ці кінцеві  пункти. Але протягом XVIII століття ця нова вісь викликала культурне
замішання. Подорожуючи з Москви до Санкт-Петербурґа, Кокс відчував, що підходить
«ближче до цивілізованих частин  Європи»,  тоді як Сеґюр, прямуючи на південь  —
Дніпром до Криму, вочевидь, думав, що рухається на Схід. Це перемішання сходу  і
заходу, півночі й півдня  означало  лише те, що у XVIII столітті Східну  Європу,
незалежно  від того, що показував компас, неминуче розміщували поміж Європою  та
Азією.

У 1703 році, коли Петро вирішив нанести на мапу  Санкт-Петербурґ, Ференц  Ракоці
розпочав  повстання проти  Габсбурґів.  Це  повстання  змусило  Західну  Європу,
передовсім Францію, звернути увагу на Угорщину  і  сформувало образ Угорщини, що
залишався незмінним протягом усього XVIII століття. Угорське повстання 1703–1711
років збіглося у  часі не лише з Північною  війною,  що дало змогу Ракоці шукати
підтримки у  Петра, а  також  з Війною  за іспанську  спадщину  між Бурбонами  і
Габсбурґами, у  зв’язку  з  чим  французи  та  угорці  зацікавилися  одне одним.
Маніфест Ракоці про початок повстання 1703 року було одразу надіслано до Парижа,
перекладено й  опубліковано. В 1703 році одну  мапу  Угорщини опублікував  Ґійом
Деліль, а іншу,  в  Амстердамі, Ґерард Валк 38. При  цьому  голландці стежили за
тим, що діється в Угорщині,  з набагато меншою симпатією, оскільки вони від 1701
року  разом з Англією й  Габсбурґами  належали до «Великого Союзу», спрямованого
проти Франції. Та  в будь-якому разі війна за  майбутнє  Іспанії ґарантувала, що
погляди Європи буде прикуто до Угорщини.

Угорський  історик  Бела Кепеці, вивчаючи,  як  виявлявся  інтерес  французів до
Угорщини  впродовж цих років у памфлетах  і  пресі,  зауважує,  що,  за  іронією
політичної історії,  Людовик XIV, цей  стовп європейського абсолютизму, офіційно
підтримав угорські вимоги незалежності, а також (226) принцип виборної монархії.
У «Gazette de Paris» вояків Ракоці ніколи не називали «бунтівниками»:  спершу їх
називали  «незгодними», а після  1708 року, за  вказівкою  Людовика  XIV, просто
«конфедератами» 39. Есташ  Ленобль видав низку памфлетів у формі байок,  у стилі
Лафонтена,  щоб надати  розголосу угорській  справі.  У 1705  році  він  написав
віршовану байку «Орел, король журавлів» про Габсбурґа-орла й угорців-журавлів, а
1706 року — «Байку про  левове  лігво»,  де  мудрий  лис  Ракоці  повстав  проти
лева-Габсбурґа 40. Провідним  інтелектуальним  противником  Ленобля  був  Ніколя
Ґудвіль,  що  писав  від  імені  французьких  гуґенотів,  вигнаних  до   союзної
Габсбурґам Голландії. Ґудвіль не  писав  байок,  але  послуговувався образами  з
тваринного  світу, тому дискусія дедалі більше скидалася на  природничу історію.
1705 року в Гаазі  він  назвав угорців «страховиськами  нелюдської жорстокості»,
гіршими  за  лапітів та ірокезів. Отже, він прирівняв метафоричних «страховиськ»
до примітивних народів, — цілком у  дусі  тогочасних уявлень про  Східну Європу.
Природничо-історичні  метафори  з’явилися  знову  в   1706  році,  коли  Ґудвіль
шкодував, що «германці досі не  досягли значної переваги над угорцями». Проблема
для  нього полягала  у тому, що  «це повстання нагадує  тіло  тварини:  коли  їй
відрубати  якусь кінцівку, лють наростає, і вона стає лише сильнішою». Хоч як це
дивно, але Ленобль та Ґудвіль, полемізуючи  щодо Угорщини 1707 року, вдаються до
однакової  термінології. Ґудвіль викривав «огидного  звіра»  і його  «варварську
затятість», а Ленобль шанобливо згадував цього «дивного звіра», тобто «народ, що
став до бою за свою свободу» 41.

Маркіз де Бонак, французький посол у Польщі, переправляв до Угорщини французьких
солдатів і претендував на  спеціальні знання  про «звіра», який боровся  за свою
свободу. «Треба добре знати угорців  й особливо  поляків, —  писав  Бонак, — аби
зрозуміти,  наскільки глибокі корені пустила  свобода у  їхніх серцях». Тут  уже
мова йде не про звірячість, а  про біологію: «Діти плекають це (почуття свободи)
у своїх серцях від самого народження і всмоктують його з молоком матері». Згадка
про  материнські груди робить образ Бонака  прообразом  картини, що  її  створив
Руссо 1772 року.  Сам Бонак був  свідком повстання  поляків  проти їхнього (227)
саксонського короля Авґуста  Сильного,  союзника  Петра Великого, під  знаменами
Станіслава  Лещинського,  ставленика Карла XII.  Припускаючи наявність певних уз
між  Польщею та  Угорщиною, французи перетворили карту  тогочасних воєн  на мову
реґіональних зв’язків. Якщо  ідеали  свободи об’єднували  Угорщину з Польщею, то
воєнна  тактика, вочевидь, ще більше  наближала їх до татар.  У своїх листах  до
генерал-лейтенанта П’єра Дезальє,  представника Людовика  XIV  у таборі  Ракоці,
маршал Клод де Віллар  жартома допитувався, «як це людина, що служила у  піхоті,
призвичаїлася до  цієї  маленької татарської війни». Маючи на  увазі нереґулярну
воєнну тактику  повстанців, маршал Франції  також проводив етнічне розмежування,
згадуючи  про  «різницю між германцями та  гунами».  Він не міг  передбачити, що
через двісті років,  під  час  іншої  війни, самі  німці  стануть гунами. Віллар
порівнював  угорців  із  давніми  гунами й сучасними  татарами, уявляючи  Східну
Європу як невпорядковану мішанину відсталих  народів. Ленобль у Парижі 1707 року
надрукував «Історію  князя Ракоці, або Війни незгодних», пояснивши, що відбулося
лише кілька реґулярних битв, «адже  угорці, як  і  татари, не воюють, стоячи  на
місці». В 1711 році Шарль Феріоль, французький посол у Константинополі, вивчаючи
угорців із цієї зручної позиції,  наприкінці повстання дійшов висновку, що ніхто
не міг «змусити їх  до дисципліни, до якої вони непридатні» 42.  Вольтер разом з
Карлом XII відкрив таку саму нездатність до дисципліни в усій Східній Європі.

Французький   географічний   опис   1708   року   визнав   Угорщину  «однією   з
найпрекрасніших країн на землі». Але угорців вирізняло їхнє етнічне  походження:
«Народ, якому належить  ця чудова країна, прийшов сюди з Татарії, де  належав до
племені гунів, чия жорстокість і  набіги відомі всім». 1711 року в Парижі, тоді,
коли Ракоці  був на межі остаточної поразки, «непереможну Угорщину» вихваляли за
її  колишню славу, коли вона простягалася «від Адріатичного до Чорного моря» 43.
Це створювало набір орієнтирів, подібних до  розміщення Санкт-Петербурґа й Азова
на іншій осі  — від  Балтійського до Чорного морів. Угорщину більше не сприймали
як  частину Османської  імперії, але  її  образ  чинив  опір  і  могутній  армії
Габсбурґів, визначаючи тим самим простір Східної Європи. (228)




«ВИД ОДИНИЧНИЙ І НЕПОВТОРНИЙ»


У 1704 році, через рік після початку угорського повстання, Джон Черчилль, герцоґ
Мальборо, об’єднав свої сили з військами  найкращого полководця армії Габсбурґів
принца  Євгенія Савойського  і  розгромив французів у  битві  біля Бленгейма, на
Дунаї.  Цей  розгром став ударом  і для угорців, позаяк  перемога  Габсбурґів не
означала нічого доброго для  їхнього повстання,  яке щойно почалося.  В  Англії,
батьківщині  Черчилля,  союзні  зобов’язання  важили  більше,  ніж  симпатії  до
угорців. Даніель Дефо вважав, що угорці мали бути вдячні Габсбурґам за те, що ті
визволили їх  від  турків,  а Джонатан Свіфт  у своїй «Поведінці союзників» 1711
року висловив  переконання,  що Габсбурґам слід  піти на компроміс з  угорцями і
спільно  виступити проти  Франції. На  його  думку,  імператор «вирішив принести
справу союзу в  жертву  особистій  пристрасті  — повністю підкорити й поневолити
нещасний  народ» 44. 1712  року,  через рік після  остаточної  поразки  угорців,
Герман Молль надрукував в Англії мапу, присвячену «Його  Милості, Джону, герцоґу
Мальборо,   князю   Міндельгеймському»,  адже  тепер  Черчилль,   завдяки  своїм
перемогам,  здобув титул  князя  Священної  Римської  імперії.  Цю імперію  було
зображено на карті, що охоплювала «володіння, які  належать Австрійському Дому»,
тобто на «Новій карті Німеччини, Угорщини, Семигороду та Швейцарії». Це вже була
не  просто  нова  карта,  а нове  картографування,  яке  поєднувало  Німеччину з
Угорщиною після  перемоги Габсбурґів  над  Ракоці,  який  сам раніше носив титул
князя Семигороду.

Але у  XVIII  столітті таке поєднання не прижилося на картах Європи. Голландська
карта  Адама-Фрідріха  Цюрнера  1712  року,  складена   для  Авґуста,  курфюрста
Саксонського і короля Польського, також не надто  симпатизувала справі угорської
незалежності, але утверджувала окремішність Східної Європи простим зафарбуванням
Угорщини  як  частини  «Turcia-Europaea»,  тобто   османської   частини  Європи.
Зафарбована  жовтим  кольором  Угорщина  була явно  відокремлена  від  Священної
Римської імперії, забарвленої  в  рожеве,  зате зливалася  з Хорватією, Боснією,
Далмацією,  Семигородом, Волощиною,  Молдавією, Бесарабією, Болгарією  та  (229)
Сербією. На мапі Ґійома Деліля, виданій 1724  року  в Парижі, штриховані кордони
вказували, що Угорщина була частиною «Turquie d’Europe» *. На голландській  мапі
де Віта,  опублікованій  в Амстердамі  1730  року, з  претензіями на те, що вона
«accuratissima» **, Угорщина разом з Волощиною, Молдавією й Болгарією входила до
складу  османської  частини Європи 45,  хоча після  1699  року називати Угорщину
частиною  Османської  імперії  було  не  те  що  не  «accuratissima»,  а  просто
неправдою,  якщо  говорити  про  правду  в  термінах  політичного  суверенітету.
Європейські картографи мали на  думці іншу правду, правду  образів та асоціацій,
що часто суперечили, здавалося б, усталеним фактам міжнародних відносин.

* Європейської Туреччини _(фр.)._

** Найточніша _(лат.)._

Погодившись на певний компроміс, картографи впродовж  XVIII століття зображували
Угорщину як окреме політичне утворення, не пов’язане ані  з Габсбурзькою,  ані з
Османською  імперіями. Невловність  політичних реалій  на початку XVIII століття
зумовлювалася  повстанням  Ракоці, під час  якого політична  доля Угорщини  була
справді невизначеною, адже  угорці  боролися  за свою незалежність. На мапах цей
невизначений перехідний період надовго  пережив  Сатмарський мир 1711 року, коли
право Габсбурґів успадкувати ці землі тріумфувало разом із їхньою зброєю. Цілком
випадкова подія лише  посилила значення  цього періоду для картографії наступних
поколінь. У 1706 році, коли  повстання було в самому  розпалі,  сталося  сонячне
затемнення,   що  викликало  величезне   зацікавлення  вчених   географів,   які
використовували  його  в  астрономічних  розрахунках,   укладаючи  карти  різних
територій. Момент сонячного  затемнення  став  точкою  відліку картографії,  тож
відтоді на мапах  зображали  світ  таким,  яким  він був 1706 року. З  наукового
погляду цей  факт не мусив вплинути на кольори  мап, але розфарбовування не було
наукою,  і  карти,  як  і  раніше,  відображали  невизначений  політичний статус
Угорщини 1706 року, позначаючи її як незалежну державу. В 1720  році у Нюрнберґу
Йоганн Гоманн надрукував карту  «Затемненої Європи»  («Europa Eclipsata»), тобто
Європи 1706 року, де Угорщину  й Семигород було (230) виділено зеленим кольором.
У 1743 році Йоганн Гаас уклав карту Європи, що її видали згодом нащадки Гоманна,
де  теж наголошувалося  на окремішності «Угорщини»,  яка в  цьому випадку  також
охоплювала Молдавію, Волощину та Болгарію. Цю мапу було перевидано 1777 року 46.
Отже,  незалежність  Угорщини  як  загальний  культурний  стереотип,  породжений
політичною  невизначеністю,  підтверджувався  та  зберігався  на  мапах упродовж
сторіччя  габсбурзького  панування.  Карта  Моля,  укладена  для  Мальборо, була
політично достовірною, але не змогла подолати  глибоких уявлень та асоціацій, що
формували концепцію Східної Європи.

Якщо Угорщину, Молдавію, Волощину та Болгарію як суміжні  землі можна було легко
зафарбувати  одним кольором, то культурний і географічний зв’язок між  Угорщиною
та  Богемією  був  значно  менш   очевидним.  1720  року  Анрі  Абрагам  Шателен
опублікував в Амстердамі  свій «Atlas Historique», пообіцявши не лише нові мапи,
але  також «наукові студії п.  Ґудвіля про  історію  кожного  краю». Ґудвіль був
тим-таки  французьким еміґрантом  у Голландії,  який  під час  повстання  Ракоці
відстоював  інтереси  Габсбурґів.  Він,  звісно,  допасував  історію  до власних
політичних поглядів: «Кажуть,  що угорці походили від скіфів, жорстокого народу,
що живився лише кров’ю».  Вони  були «варварами», котрих середньовічна  Священна
Римська  імперія  «справедливо  покарала за їхні  розбої та звірства» 47.  Втім,
політичні погляди Шателена і  Ґудвіля найяскравіше відбилися в самій організації
атласу.  Перша частина другого тому  охоплювала  «Німеччину, Пруссію, Угорщину й
Богемію»,  що нагадувало мапу  Молля, складену  для Мальборо в  1712  році. Крім
того,  історичний  та географічний  описи  цих земель було  впорядковано так, що
Угорщину розглядали разом із Богемією.

Спершу в  атласі йшла мапа Угорщини, а потім Богемії. Їх не можна було зобразити
на одній мапі, бо вони не мали спільних кордонів. Тому таке поєднання залишалося
незвичним. Потім ішла карта «різних держав і країн, розташованих  уздовж Дунаю»,
і тут  уже дві країни  з’являлися  поруч.  Ця  карта також була  незвичною, адже
зображувала «минувшину й теперішність»,  розташовуючи поряд  Угорщину і Панонію,
Україну і  Сарматію,  Болгарію  і  Мезію,  (241)  Волощину  і  Дакію,  Богемію і
Бойогемум. Проте ці поєднання цілком  доречні на мапі Східної Європи, що й  сама
перебувала  десь між давниною та  сьогоденням;  і якщо  Богемія не мала античної
назви, її належало винайти, навіть коли довелося б калічити латину. Окремі карти
Угорщини й Богемії  містили «хронології  королів», що  натякало на  зв’язок  між
двома королівствами. Карта придунайських земель, яка їх об’єднувала, пропонувала
«примітку»: «Позаяк  королівства Угорщини  і Богемії,  а  також землі Сілезії та
Моравії  вважаються спадковими володіннями  Імператора, то,  аби  не повертатися
більше сюди, визнано за доречне ввести їх до історії Імперії  і  по змозі подати
скорочений опис народів, що населяли ці держави у давнину» 48.

Цей  зв’язок ще яскравіше підкреслювала подана далі таблиця: «Генеалогічна схема
королів Угорщини й Богемії  та короткий  опис уряду  цих  двох  королівств». Дві
королівські генеалогії викладено паралельно до 1526 року, коли у битві з турками
при Могачі загинув  Людовик Яґеллон, король  Угорщини і Богемії.  Більша частина
Угорщини перейшла  до  Османської  імперії,  але  Габсбурґи  успадкували  обидві
корони. Після цього дві королівські хронології перетворюються на одну — династію
Габсбурґів. Незважаючи на те, що атлас опубліковано 1720 року, до цього переліку
додали  анахронічну  згадку  про  угорське  повстання:  «Ціле  королівство  нині
збурене, адже більшість станів  пішла за князем Ракоці, а інші залишилися  вірні
імператорові, тому королівство переживає великий смуток і нещастя» 49. Далі йшло
зауваження  про  те,  що «Богемія, як  і Угорщина, також знала часи  неспокою та
заворушень»,   і  згадувалися  «повстання»,  які  врешті-решт  були  ліквідовані
Габсбурґами під  час  Тридцятирічної  війни.  Відтак Угорщина  і  Богемія  разом
потрапили до атласу як дві належні Габсбурґам корони:  відповідно корони святого
Стефана і  святого  Вацлава, землі, де  неспокій  і  заворушення  кидали  виклик
імперській владі. Об’єднавши їх на  одній карті та в одному генеалогічному ряду,
Шателен і Ґудвіль обіцяли  Угорщині 1720 року майбутнє, подібне до долі Богемії,
розгромленої у битві біля Білої Гори в 1620 році.

Підкреслюючи  цю  паралель,  що  зводила  Угорщину до  статусу  Богемії,  автори
водночас  звертали увагу (242)  на  відмінності між Богемією  та  іншими землями
Священної Римської імперії. Для Ґудвіля це було картографічним парадоксом:

Хоча цю  країну і зображають  на  всіх  картах Німеччини,  хоча  вона входить до
складу  Імперії, проте  залишається  самостійною  державою.  Її  закони і звичаї
відрізняються від  німецьких, навіть  мова  її інша; і  через ці дві причини  та
держава — вид одиничний і неповторний у цьому просторому краї 50.

«Atlas Historique»,  наполягаючи  на  подібностях  між  Угорщиною  та  Богемією,
врешті-решт  зауважив,  що  Богемія не  була німецькою  землею. На карті Богемії
з’явилася  «заувага»  про те, що «Богемія, колись  залежна  від Імперії, потроху
відокремлювалася» 51.  Палко  підтримуючи  приєднання  Богемії  та  Угорщини  до
Габсбурзької  монархії, амстердамський  атлас  нарешті знайшов  для Богемії нову
«окремішність» («вид одиничний  і  неповторний»),  засновану  на звичаях і мові.
Малася на увазі  опозиція слов’янського  й  німецького,  але вона не згадувалася
відкрито; хоча  вона й  підкреслювала зв’язки  Богемії з деякими іншими країнами
Східної Європи, проте ставила б під сумнів її суміщення із Угорщиною.

Географія  XVIII  століття  могла  містити  найрізноманітніші  спостереження  та
зауваження,  й карта Угорщини  теж  рясніла «примітками»  про історію, звичаї та
мову. «Їхня мова майже ні на що не схожа», — повідомляла карта про угорців, наче
повторюючи примітку на попередній  карті Богемії. Що ж стосується їхніх  звичаїв
(moeurs), то вони  «не вельми  відрізняються  від  турецьких».  Угорці  —  народ
«непостійний» і «схиблений на  війні»,  вони  «шалено  люблять коней, полювання,
багате життя і недолюблюють німців» 52. Навіть така характеристика угорців  була
детальнішою, ніж деякі раніші «географічні» спостереження, зокрема зі «Вступу до
географії», виданого  1708 року в  Парижі, де повідомлялося, що  угорці «люблять
війну і коней» 53.

Мало того,  Ґудвіль  усвідомлював,  що Угорщина,  попри  свої  начебто  турецькі
звичаї,  вже  не  входила  до складу Османської імперії.  Європа  повернула собі
Угорщину, і він оцінював її якості вже з погляду майбутніх  мандрівників, а то й
колоністів: з  одного  боку,  родюча  земля  і (243)  пасовища,  а з  другого  —
нездорове  повітря  і  вода,  й навіть  «провалля»,  схоже  на  вхід  до  пекла,
«смердюче» настільки, що  птахи,  пролітаючи  над  ним,  гинули. Але найцікавіше
географічне  спостереження стосувалося  сили-силенної риби  в угорських  річках.
Ґудвіль покликався на тогочасну думку, що  для людей, схильних до споглядального
життя, риба поживніша,  ніж  м’ясо, адже  вона  розріджує  кров,  а  дух  робить
чутливішим  до  нових  ідей. Якщо так,  тоді «Угорщина — оздоровниця  Республіки
листів  («Lieu de  Sante  de la  Republique des  Lettres»): всім нам,  маленьким
письменникам,   які,  можливо,  через  густу  кров  розбещують  публіку   своїми
шкідливими й гидкими творами, не зашкодило б податися туди на спочинок» 54.  Це,
звісно,  іронічний  жарт — неможливо уявити  Угорщину,  країну  скіфів, татар  і
гунів,  місцем  відпочинку  європейських  інтелектуалів. До  того  ж такий гумор
свідчив, що інтелектуали, які поділяли  з Габсбурґами їхні  завоювання,  залюбки
привласнили  б собі й Угорщину. Вони могли, якщо  хотіли, виїхати до Угорщини на
спочинок,  приєднавши  її  до   Республіки   листів   як   санаторій.  «Маленькі
письменники» належали до наймолодшого покоління Просвітництва, що пишалося своєю
густою  кров’ю  і  вирізнялося  грубою  самовпевненістю,  не  боячись  тих,  хто
критикував їхні «шкідливі й гидкі твори». Одне слово,  це було те Просвітництво,
що процвітало в Голландії П’єра  Бейля ще до  того,  як дісталося  Франції.  Від
самого початку воно потребувало  іншої Європи, на противагу котрій можна було  б
підкреслювати вищість власної цивілізації. Ніхто з громадян Республіки листів не
збирався відходити на спочинок в Угорщину та їсти там рибу.

Після того як  політики завоювали Угорщину, географи вивчили її, а  інтелектуали
заволоділи нею, око  Імперії  звернулося  до  решти  земель  османської  частини
Європи. Історик  Карл Ройдер  у  «Східному  питанні  Австрії протягом  1700–1790
років» показав, що це питання, яке традиційно відносили до кінця XVIII століття,
постало вже  на самому  його початку. В  1715 році, за чотири роки після поразки
Ракоці,  резидент  Габсбурґів  у  Константинополі  вже  радів   з  нової  нагоди
«перемогти  турків»,  а  «також,  якщо на те буде  Божа  ласка,  вигнати  їх  із
Європи» 55.  Протягом XVIII століття «східне питання» стане  дилемою  віденської
політики зосередить, (244) бо увагу кожного двору і столиці на землях османської
частини Європи, які можна або не можна було відібрати в Сходу. Коли Угорщину  не
об’єднували  з габсбурзькою  Богемією, то її  наносили на карту й  зафарбовували
одним  кольором  із  підосманськими Волощиною та  Молдавією.  Парадокс  «Turquie
d’Europe» — Європи, що  належала  до  Сходу, — був вузловим для  виникнення ідеї
Східної Європи, до того ж амбіції Габсбурґів, незважаючи на  військово-політичні
можливості їх реалізації, також зробили внесок до розвитку цієї ідеї.

1717  року  вся  Європа говорила про перемогу князя Євгенія Савойського,  котрий
скористався туманом  і  захопив Белґрад. Він  повернув  Європі  східну  фортецю,
місто,  де пів року  тому леді Мері Монтеґю  вивчала арабську поезію. І вже мало
важило  те, що  у 1739 році Австрії довелося знову  втратити  Белґрад:  як  і  в
випадку  з Азовом, що також  переходив із рук у руки,  на  такій  невизначеності
політичного  статусу й  трималася ідея  Східної Європи.  Після  падіння Белґрада
австрійський  імператор міркував про здобуття  Молдавії та Волощини, а військові
експерти віденського Гофкріґсрату * розробляли план походу на Софію 56.

* Від _нім._Hofkriegsrat — Придворна воєнна рада _(нім.)._

Затяжна Війна за іспанську спадщину на певний час унеможливила реалізацію  таких
цікавих  намірів, тому 1718 року Габсбурґи уклали Пожаревацький (Пассаровіцький)
мир з  Османською  імперією.  Проте взяття Белґрада  після  відвоювання Угорщини
перетворювало  всю османську  частину  Європи  на  ласий шматок —  і не лише для
віденських  державців. Картографи не вагаючись  об’єднували  Угорщину, Волощину,
Молдавію  та  Болгарію, незважаючи  на  тогочасні  політичні кордони, а мешканці
Республіки листів, здавалося, збирали валізи спуститися Дунаєм до Чорного моря у
пошуках  рибних  місць. Князь Євгеній  Савойський,  що  дивився на завоювання  з
погляду військових можливостей, а на імперію з погляду управління, мав сумніви у
потребі поширювати владу  Габсбурґів у глиб теренів південно-східної Сербії. Він
написав  імператорові:  «Я  не  думаю, що  володіння тими далекими  землями буде
корисним для  Вашої Величності, адже відстань до них  і  комунікаційні  проблеми
створять більше (245)  незручностей, ніж вигід» 57. Заволодіння Східною  Європою
було не лише справою зброї та урядування, воно стало  викликом для філософії  та
географії.  Якщо  державні діячі розмірковували  про  турків  і  про те,  як «їх
вигнати з  Європи»,  географи прагнули вивчити османську  частину  Європи  і тим
самим «завершити європейську географію».




«ПОСТУП ГЕОГРАФІЇ»


Міжнародні конфлікти перших двох десятиліть  XVIII  століття привернули до карти
Східної Європи увагу Європи Західної,  порушивши  підходи і питання, що лишалися
актуальними до  самого кінця сторіччя.  Карловицька угода  1699  року, битва під
Полтавою  1709 року, Сатмарський мир 1711  року, падіння Белґрада 1717  року  і,
нарешті, Ніштадтська угода 1721 року — все  це викликало геополітичні  проблеми,
пов’язані з російською експансією і  османським відступом,  а  також підкреслило
невизначеність  польської та  угорської  корон. Ставленик  Карла XII — Станіслав
Лещинський пробув польським королем з 1704 до 1709 року, не змігши втриматися на
троні  після  поразки  свого  покровителя  під  Полтавою.  Авґуст  II,  курфюрст
Саксонії,  знову отримав польську корону в  1709 році, за два роки перед тим, як
Габсбурґи  1711  року  закріпилися  в  Угорському  королівстві.  Ракоці  знайшов
притулок в  Османській імперії, оселився  на  березі  Чорного моря; його спогади
було посмертно  опубліковано  в  Парижі.  Лещинський,  втративши  трон,  осів  у
Франції.  У 1725  році  його донька  стала королевою  Франції  — їй випало  бути
багатостраждальною дружиною велелюбного  Людовика XV, а сам Лещинський залишився
королем без королівства,  людиною,  що шукала  свого  місця на карті.  Вирішення
територіальних  проблем короля  Станіслава, тестя французького короля, викликало
міжнародний конфлікт і Війну за польську спадщину, що завершилася у 1730-х роках
мирною угодою.

В 1731 році Вольтерова «Історія Карла XII»  надала широкого розголосу  короткому
правлінню Лещинського у Польщі за двадцять років перед тим.  Вольтер скористався
його свідченнями яко першоджерелом: (246) «Король Станіслав  виявив  мені честь,
переповівши свою латиномовну розмову з королем  Швеції». Лещинський також виявив
Вольтерові  честь,  підтвердивши достовірність  його оповіді  про  Польщу:  «Він
розповідав  про  Польщу  й усі події, що  там  відбулися,  так, наче він був  їх
свідком» 58. 1733 року  помер  Авґуст II, і польська шляхта знову обрала королем
Лещинського, який  цим разом протримався  на троні лише шість  місяців.  Під час
Війни за польську спадщину російська армія вигнала короля Станіслава  й посадила
на трон Авґуста III, законного сина померлого короля Авґуста II (який мав  понад
три сотні  незаконних нащадків). Французька  військова допомога прибула запізно,
аби зберегти  за Станіславом трон, але Віденський мир 1738  року нарешті вирішив
його проблеми: він став  герцоґом  Лотаринґії  та Бара,  зберігши за собою також
титул короля Польщі. Бар з  його герцоґського титулу стосувався міста Бар-ле-Дюк
у Лотаринґії, але існував  ще один Бар, на Поділлі, в польській  Україні, місто,
яке  у  наступному  поколінні  стане  відомим  символом  антиросійського  опору.
Можливість  такої двозначності підкреслювала  ненормальність  ситуації, за  якої
Польща  мала ще одного  короля, що  правив  Лотаринґією, пародіюючи  справжнього
короля Польщі, двір  якого  перебував  у  Саксонії.  Карта Східної  Європи стала
об’єктом  поділів  і  переділів  в  атмосфері  дедалі  більшої   непевності,  що
пронизувала уяву, політику і владу. Двір Станіслава Лещинського,  короля Польщі,
розміщувався в  Люневілі,  також  він  відкрив академію в Нансі,  де  бували всі
філософи-просвітителі.  Саме в Люневілі Вольтер утратив своє  найбільше кохання,
маркізу де  Шатле: 1748 року  вона пішла до іншого, а 1749-го —  померла під час
пологів.  У  1749  році Лещинський  опублікував у  Франції книжку  про свободу й
устрій Польщі  «Вільний голос». 1751  року він  захищав  мистецтва й  науки  від
закидів із трактату  Руссо «Роздуми про  науки  і  мистецтва».  1761  року  абат
Ґабріель-Франсуа  Койє   під  впливом  «Вільного  голосу»  видав   «Історію  Яна
Собеського», що  зажила  великої популярності,  і 1763  року його вже  вітали  в
академії  у Нансі 59. Ця книга  стала головним джерелом  для Луї  Жокура, котрий
писав  статтю  про  Польщу  для   великої  «Енциклопедії»  —  головного  проекту
Просвітництва. Жокур замкнув (247)  інтелектуальне коло, згадавши у статті того,
«хто   в   одній  із  французьких   провінцій  показує,  чого  б   він  досяг  у
королівстві» 60.  Лотаринґія   Лещинського  стала  невеличкою   моделлю  Польщі,
перенесеною на  карту Західної Європи, й ілюструвала можливість поступу просвіти
супроти припущення про відсталість Східної Європи.

У Нансійській академії був також  свій географ. Паризький «Atlas Universel» 1757
року  створив придворний географ Людовика XV Робер разом  зі своїм сином Робером
де  Воґонді,  членом Нансійської  академії, що називав себе географом польського
короля, герцоґа Лотаринґії та Бара. Започаткований у 1740-х роках, цей атлас був
виразно  просвітницьким,  адже  виходив  із  принципу,  що  «науки,  які  скрізь
розвиваються  у наш  вік, дуже  посприяли  поступові  географії» 61.  Тут  карта
Польщі,  яку створив  французький  географ, що служив польському  королю, котрий
правив  французькою провінцією, наслідувала французькі зразки. Найважливішим  із
них була карта Польщі, котру уклав Ніколя Сансон  у кінці XVII століття і котра,
своєю чергою,  містила  карту України  Боплана. Але упорядники істотно покращили
її, додавши карту  Литви авторства якогось польського єзуїта, видану 1749 року в
Нюрнберґу.  Цей  атлас  уклали батько і син; відповідно географ  Людовика  XV  і
географ Лещинського. Серед замовників  на атлас  були  коханка  короля  мадам де
Помпадур, міністр закордонних справ Шуазель,  секретар французького посольства у
Варшаві та пів  десятка людей  із  двору  Авґуста III,  саксонського  курфюрста,
справжнього  короля  Польщі.  Отож французька географія стала  посередницею  між
двома королями  Польщі, адже академія в Нансі постачала карти Польщі до Варшави.
Робер-де-Воґонді  також створив карту Європи, опубліковану 1770 року в  Лондоні,
яка пояснювала політичний устрій Польщі  так: «Поляки мають одного правителя, що
має  титул і живе  у розкоші як  король, але його влада настільки  обмежена,  що
фактично  він  посідає  не  більше  місце,  ніж  перший,  або   головний  реґент
Республіки» 62. Така оцінка польського устрою в XVIII столітті була звичною, але
ніхто не знав ліпше за Робера де Воґонді, «члена Академії Нансі», що з 1738 року
і  до самої смерті Станіслава  Лещинського  у 1766  році, коли  Лотаринґія знову
перейшла  у французьке (248) володіння, Польща фактично мала  двох «правителів»,
один з яких був ще номінальнішим за іншого.

Габсбурзько-російський  союз проти Лещинського у Війні за польську спадщину 1733
року переріс у спільну війну  проти Османської імперії.  В міжнародних стосунках
склався  зв’язок  між  Османською  імперією та Річчю  Посполитою:  обидві  стали
об’єктами  агресії, анексії та панування.  Цей зв’язок сприяв кристалізації ідеї
Східної  Європи. У 1732  році  в  Гаазі Луїджі  Фердинандо  Марсільї  надрукував
італійською  мовою  свій  твір  про  військову  слабкість   Османської  імперії,
доводячи, що  іслам можна витіснити «до найвіддаленіших закутків  Аравії». Князь
Євгеній  помер  1736  року,  а  1739  року  Габсбурґи  мусили  віддати  Белґрад.
Незважаючи  на  те, що  росіяни повернули собі Азов, ця  війна була цікава радше
масштабними амбіціями учасників, аніж реальними успіхами.  У 1737 році військове
міністерство Габсбурґів мріяло про загарбання  майже  всієї  османської  частини
Європи  й  навіть  перераховувало землі,  що начебто  будуть завойовані:  «Такий
кордон  об’єднає під  владою  імператора Сербське  королівство,  більшу  частину
Болгарського  королівства,  королівство  Македонське,  турецьку  Далмацію,  ціле
Боснійське  королівство,  а  також  провінції  Албанію,  Епір, Фессалію,  Ахею».
Водночас Росія дала зрозуміти, що планує захопити Волощину, Молдавію і  Крим 63.
Підвищений  інтерес   військовиків   і   дипломатів  до   цих  країн   оприявнив
недосконалість  тогочасної картографії, адже,  наприклад,  у  Лондоні  годі було
дістати мапу театру  російсько-турецької війни.  Двадцять  років по тому  «Atlas
Universel» і далі  скаржився на брак географічних відомостей для карти  «Turquie
d’Europe»:  «Щодо Молдавії, Болгарії  і  решти  Туреччини  ми  взагалі не  маємо
потрібних  відомостей» 64.  Габсбурзькі   й  російські  державні  мужі  прагнули
завоювати саме ті землі,  що їх географи хотіли вивчити. Обидва бажання неминуче
пов’язувалися й залежали одне від одного.

Якщо  в 1730-х  роках у центрі  міжнародних подій перебували Польща й  Османська
Європа,  то в середині століття Європа стежила за Війною за австрійську спадщину
1740–1749  років  і Семирічною війною 1756–1763  років.  Постійна  боротьба  між
Марією-Терезою і Фрідріхом  Великим почалася  із захоплення  Фрідріхом Сілезії в
1740 році (249) й зусиль  імператриці повернути її. Сілезія належала до володінь
богемських королів і потрапила 1526 року під владу Габсбурґів разом із Богемією.
Тож,  приєднавши Сілезію  до  Пруссії, Фрідріх  відняв Сілезію  від  віденського
уряду, Богемського  королівства  й від самої  ідеї Східної Європи. Втім, Сілезія
згодом знову повернеться до Східної Європи, відійшовши 1945 року до Польщі після
поразки Німеччини. З моменту вторгнення Фрідріха до Сілезії 1740 року ця війна у
свідомості  Європи асоціювалася саме з цієї провінцією, хоча не меншу увагу буде
приділено  Богемії  як головному  поприщу  битви.  «Погляди  всієї  Європи  було
звернено  до  Праги», —  писав, до речі,  сам  Вольтер.  Як  придворний  історик
Людовика  XV він видав у 1752 році  свою  «Історію Війни 1741  року» 65.  Погляд
Вольтера  був  поглядом Просвітництва,  а двір  і  король  теж  цікавилися  цими
подіями,  позаяк саме французька  армія окупувала Богемію після того, як Фрідріх
захопив  Сілезію. Одним  із французьких офіцерів був батько де Сеґюра.  Вольтер,
пишучи про Богемію,  так само, як і  про Польщу в «Історії  Карла XII», виступав
«очевидцем» подій, дарма що спостерігав за ними на віддалі.

1741  року  Прагу  взяли французи і  баварці,  а  1742 року Марія-Тереза,  котру
Вольтер і Фрідріх визнавали  лише «королевою Угорщини», відрядила  свої  війська
повернути  Прагу.  Для  Вольтера  королева  Угорщини з  її угорськими  військами
асоціювалася з чимось варварським. Він розповідає своїм читачам, як Марія-Тереза
замовила «костюм  амазонки для переможного в’їзду верхи до Праги». Марія-Тереза,
звісно, не була амазонкою, але Вольтер відверто співчував французьким військам в
обложеному місті, яке здалося наприкінці  1742 року:  вони «…опинилися  в  такій
ситуації, далеко від батьківщини, серед людей, мови яких вони  не розуміли і які
їх ненавиділи» 66.  Вольтерова чуткість на незрозумілі мови, коли  він привернув
увагу Європи до Праги, зробила Богемію ще чужішою. Французька окупація і падіння
Праги  1742 року, які так  зацікавили Вольтера, що  він заходився читати про Яна
Гуса  й релігійну історію  Богемії,  були першою  із  кількох  битв,  які  Празі
доведеться пережити в  найближчі роки 67. В 1744  році Фрідріх сам узяв Прагу  і
знову здав її — на початку Семирічної війни; 1757 року він виграв (250) битву за
місто, але був змушений зняти облогу фортеці. Ці облоги й захоплення за декілька
десятиліть перетворили Прагу на основний воєнний об’єкт, подібний до Белґрада чи
Азова в першій половині століття. Якщо Азов стояв на Дону, на розмитому східному
кордоні,  а  Белґрад на Дунаї був прикордонною  твердинею османського Сходу,  то
Прага стала — і надалі залишилася — найзахіднішим рубежем Східної Європи.

Посмертне   видання   1739   року   у   Франції   спогадів   Ракоці  відображало
антигабсбурзькі настрої, що поширилися  наприкінці  Війни за польську спадщину в
1738  році  й передували вибуху Війни за  австрійську  спадщину в 1740  році 68.
Втім, під час Семирічної війни  такі настрої стали недоречними, позаяк 1756 року
французи й австрійці раптово подружилися проти Пруссії та Англії.  Тепер Франція
розраховувала на вірність угорських вояків Марії-Терези, а ім’я Ракоці викликало
лише  збентеження.  Натомість  ім’я   Петра  Великого  набуло  у  Франції  нової
популярності,  адже союзницею Людовика XV виявилася російська цариця  Єлизавета,
Петрова  донька. Не дивно, що перший том Вольтерової історії Петра з’явився саме
1759 року, в розпал Семирічної війни.

Петро свого часу  сподівався  віддати  свою  доньку Єлизавету  за Людовика  XV і
зробити   її   королевою   Франції.   Натомість   саме   французький   посол   у
Санкт-Петербурзі став  душею змови,  що 1741 року  звела Єлизавету на російський
трон. Упродовж  її  царювання  в  Росію  прийшли французька культура, французька
мода, манери й мова.  В  Росії з’явилися актори та митці з Франції;  французький
лікар, присланий  Людовиком  XV стежити за здоров’ям цариці; сюди  прибув навіть
географ  Жозеф-Ніколя  Деліль, який нарешті  завершив  працю над довгоочікуваним
атласом  Росії, що побачив  світ 1745  року. Росія  приєдналася  до  Франції  та
Австрії  під  час  Семирічної війни  і 1757  року  вторглася до Східної Пруссії.
Вольтерова  «Історія Петра Великого», яка  з’явилася  1759  року, містила  описи
козаків  у  російській  армії,  що набули несподіваної актуальності, адже  тепер
козаки стали союзниками французів: «Вони служать в армії як нереґулярні війська,
й горе тому, хто потрапляє до їхніх рук» 69. У 1760 році до рук козаків потрапив
Берлін,  тож російська  армія дісталася кордонів  Західної  Європи.  В листі  до
Вольтера  Фрідріх (251) без особливого захоплення відгукнувся про «Історію Петра
Великого»:

Скажіть  мені, благаю,  що  змусило  вас написати  історію  сибірських  вовків і
ведмедів? І що ви  можете розповісти про царя, чого немає у «Житті Карла XII»? Я
не читатиму про життя цих варварів, мені хотілося б узагалі не зважати на те, що
вони живуть у нашій півкулі 70.

Але росіяни  були не  лише  у тій самій півкулі, що й Фрідріх; вони вже  були  в
Берліні. Сам Фрідріх в «Історії мого часу»,  написаній 1746 року, але виданій  з
доповненнями 1775-го,  пояснював успіхи росіян  «незліченністю татар, козаків  і
калмиків,  що були в їхньому війську». «Сусіди»  Росії мали всі підстави боятися
цих «мандрівних орд розбійників і паліїв» 71. Це й були вовки та ведмеді.

Семирічна війна засвідчила, що Західна Європа й Європа Східна були географічними
сусідами. У  1760–1761  роках у Лондоні  Олівер Ґолдсміт видав у журналі «Паблік
леджер»  (The  Public  Ledger) свої «Китайські листи», які 1762  року ввійшли до
книжки під назвою «Громадянин світу». Фум Хоум писав до Лянь Чі Альтанчжі: «Я не
можу  не вбачати  в  Російській  імперії  природного  ворога  західніших  частин
Європи». Ґолдсмітові китайці вважали, що Росія перебуває  «на етапі розвитку між
вишуканістю й варварством, який найсприятливіший для воєнних звитяг», і загрожує
«затопити цілий світ варварським  нашестям» 72. Цариця  померла  1762 року, а її
наступник Петро  III  вийшов із війни проти Пруссії,  але натоді Лондон уже знав
про географічну поляризацію між східною і західною частинами Європи.




«ЦІ ВАРВАРСЬКІ ЗЕМЛІ»


У  1762  році  Джеймс  Портер,  пробувши від  1746  року  англійським  послом  у
Константинополі,  пішов у відставку  й повернувся до Англії. У XIX столітті його
онук пояснював, чому 1762 року Портер не  вирушив Середземним морем: «Відчуваючи
непоборну відразу до морських подорожей,  він відмовився повертатися на фреґаті,
котрим прибув  його  наступник,  і здійснив подорож до Англії суходолом  — (252)
завдання, складність  якого  наше  покоління, зіпсуте  вигодами добрих  доріг  і
залізниць, ледве чи  може уявити» 73.  Як  і  маршрут суходолом до  Росії  через
Польщу  залишав  у подорожніх незабутні  враження,  шлях  до Константинополя й у
зворотному  напрямку був  такою ж  мірою цікавим, якою  і  незручним.  1762 року
маршрут Портера ускладнила  тривала  війна, адже європейські союзи часів Євгенія
Савойського  й  герцоґа  Мальборо  розпалися,  а  Австрія  та  Англія  виявилися
ворогами,  тож Портер не міг прямувати звичайним шляхом із Константинополя через
габсбурзьку Угорщину до Відня. Разом зі своєю  дружиною, двома дітьми (дівчинкою
чотирьох років та хлопчиком двох років) і кількома супутниками він вирушив через
Болгарію та Молдавію до Польщі. Звідти вони потрапили до союзницької Пруссії, на
шляху до Берліна бачили «села, зруйновані та  спалені росіянами», а  далі  їхали
через Голландію, звідки нарешті дісталися Англії 74.

Незручності під час подорожі мандрівники  намагалися  сприймати з  гумором. Коли
через епідемію  чуми в  одному  турецькому  селі подорожнім  довелося мешкати  в
наметах,  дружина Портера знайшла собі розвагу, спостерігаючи за одним із  їхніх
супутників. «Падре Бошкович, — занотувала вона, дуже  насмішив нас,  метушливо й
заклопотано намагаючись облаштувати ліжко і пожитки у найбездоганнішому порядку,
котрий тільки можна собі дозволити в нашій ситуації». Потім, коли затримали його
багаж,  «його хвилювання й розпач дуже  нас розважили» 75. Мова йшла про Руджера
Йосипа Бошковича,  який не тільки розважав своїх супутників, а  й був єзуїтським
священиком,   астрономом-коперниканцем,   фізиком-ньютоніанцем   з   міжнародною
репутацією, а також  блискучим науковцем-географом.  Він  народився 1711  року в
Дубровніку тодішній Раґузі, звідти походить  і його слов’янське прізвище. Батько
Бошковича був сербом, а мати —  італійкою, у  чотирнадцять років його відправили
вчитися  до  єзуїтської  колегії  в  Римі,  тому за культурою він  був справжнім
італійцем. У 1740 році  Бошкович  став професором  математики Римського  коледжу
(Collegio  Romano)  і 1744-го постригся у  ченці-єзуїти. Після першої публікації
1736 року про сонячні плями він надрукував низку наукових трактатів про північне
сяйво,  ґравітацію,  телескопи, сферичність землі, орбіти  планет, (253) ділення
дробів тощо. 1724 року папа римський попросив його  привернути математичну увагу
до такої проблеми, як можливе падіння купола в соборі Святого Петра. В 1750 році
Бошкович   відмовився   від   запрошення   короля  Португалії  взяти   участь  у
картографуванні  Бразилії і зайнявся  географічним  проектом, ближчим  до  дому,
взявшись за складання  карти Папської области. Спостерігаючи  за його роботою  з
геодезичним приладдям,  селяни гадали, що  він чаклун. Звіт про цей проект  було
опубліковано  1755  року латиною у Римі, але саме назва французького  перекладу,
«Подорож астрономічна та географічна» («Voyage astronomique et geografique»), що
вийшов 1770 року, підкреслювала важливий взаємозв’язок між спорідненими науками.
1760 року під  час  перебування  у  Лондоні Бошкович познайомився з  Бенджаміном
Франкліном,  був  обраний до  Королівського  товариства  й  видав  епічну  поему
латинською мовою про затемнення Сонця. З Лондона він вирушив до Константинополя,
сподіваючись  поспостерігати за проходженням Венери через сонячний  диск у  1761
році.   Дорогою  він  зупинився  у   Нансі,  де  його  вітав  один  із  патронів
Просвітництва Станіслав Лещинський 76.

Коли 1762  року Бошкович виїхав із Константинополя разом з родиною  Портера, він
прямував до Санкт-Петербурґа,  позаяк нещодавно  його  обрали  членом Російської
академії наук.  Травми  і хвороби завадили йому потрапити до російської столиці,
але через Болгарію  та  Молдавію він  дістався до Польщі.  Ще  п’ять  років тому
автори  «Atlas Universel»  шкодували,  що «доступ  до цих  країн  обмежений  для
просвічених людей»,  додаючи,  що звістки,  отримані  від подорожніх,  не  могли
принести  користи, адже «для цього подорожнім довелося б студіювати математику».
Саме Бошкович був одним з найвідоміших математиків та астрономів Європи. Дружині
англійського  посла він міг  видатися метушливим, але географічну науку її думка
не вельми цікавила.

Протягом 1762 року Бошкович  вів подорожній щоденник; його  французький переклад
вийшов у  Лозанні 1772 року,  а в  1784 році побачив світ італійський ориґінал з
передмовою автора. Передмова свідчить, що від самого початку своєї подорожі цими
малознаними землями він завжди пам’ятав про потреби географічної науки. (254)

Я написав звіт про ці декілька моїх подорожей  землями, так малознаними  («paesi
tanto meno  conosciuti»), детально записуючи… місця,  через які або поблизу яких
проїжджав, а також час вирушення  та прибуття  до  кожного  з  них, що допомогло
уточнити  карту  цієї частини Османської  імперії, яку Заноні склав у Версалі за
наказом графа де  Верженна. (…) Прикро, що я не  мав  при собі жодних переносних
інструментів, аби з точністю визначити географічне розташування цих місць 77.

Насправді  Бошкович мав із  собою  декілька  астрономічних приладів, що справили
велике враження на  господаря.  Молдавії  у  Яссах,  серед  них  був  «маленький
інструмент із  рухомим металевим  дзеркальцем, що я виготовив у Лондоні.  З його
допомоги я проектував на стіну сонце у камері-обскурі, показуючи сонячні плями й
затемнення». Щоденник  Бошковича свідчить, що, незважаючи на бідкання через брак
переносних інструментів і  неможливість точних  розрахунків, він дуже  захопився
визначенням довготи й широти Ґалаца на Дунаї. Спостерігаючи опівдні за відбиттям
горизонту  на водах Дунаю, він  установив, що його широта  дорівнює  45 градусам
23 мінутам,  «це  трохи  менше  за  подану на різних  картах».  З  довготою йому
пощастило менше, адже для її встановлення  слід було знати «розташування Місяця,
точно визначене цього дня у якійсь добре відомій країні (paese cognito)» 78. Тож
укладання карти невідомої Східної Європи залежало не лише від  рідкісних візитів
астрономів із  Заходу, але також від достовірних астрономічних  даних, доступних
за тих часів лише в Західній Європі.

Науковий і географічний поділ між «добре відомими» й «малознаними» землями точно
відбивав  культурні відмінності  різних частин Європи  й  чудово пояснював,  чим
Східна Європа приваблювала просвіченого мандрівника.

Мене  вабила нагода побачити Болгарію та Молдавію країни, що  дуже  відрізнялися
від тих, які я спостерігав у розвиненіших частинах Європи (nella piu colta parte
d’Europa);  землі,  якими  мандрівник  не  може  проїхати,  не  відчувши великих
незручностей і не зазнавши небезпек. Тому я вирішив не змарнувати такої нагоди і
приєднався до почту посла, якому сприяє державна влада 79. (255)

«Малознані землі» у такий спосіб протиставлялися «розвиненішим частинам Європи»,
що  також  передбачало  протиставлення  добре  відомих  земель  менш  розвиненим
частинам континенту. Бошкович навіть згадує про варварство, шкодуючи, що не зміг
підготувати детальнішого звіту:

Брак відповідних  приладів,  незнання мови країни, яку я  минав (хоча подеколи в
мене  були  перекладачі),  і  поквапливість  нашої подорожі,  що  дозволила  нам
зупинитися лише на декілька днів на кордонах  Молдавії  та в її центрі, — все це
внеможливлювало  спостереження  на  місці  й  дослідження  кількості   об’єктів,
необхідних для повнішого й кориснішого  твору  (un’opera piu compita); проте цей
короткий звіт не буде марним або  нудним уже тому, що містить відомості  про те,
як можна подорожувати з королівським послом цими варварськими землями 80.

Західна  Європа нічого  не знала про Східну  Європу, тому й вважала її культурно
відсталою,  тож  Бошкович  визнав  за  важливе  просвітницьке завдання  створити
«повніший» опис цих варварських земель. Його праця була якщо й не  opera  *,  то
принаймні, як він писав у передмові, — operetta ** 81.

* Твір, праця, трактат _(італ.)._

** Невеличкий твір, праця, трактат _(італ.)._

У 1758 році придворний топограф принца Уельського Джон Рокк уклав карту «Поштові
шляхи Європи»,  прикрасивши її малюнками  кінних екіпажів, що перевозили  пошту;
карта  показувала два головні шляхи на схід. Один провадив на південний схід від
Відня, уздовж Дунаю  до  Буди  й Белґрада  і далі теренами  Османської  імперії;
другий — на північний  схід, з Відня до Варшави 82.  Бошкович, подолавши шлях із
Константинополя  до Варшави, перетнув  дорогою  обидва  традиційних  маршрути  і
відкрив  вісь  Східної  Європи. Небагато мандрівників  до кінця  усвідомили,  що
країни   Східної  Європи  лежать  так  близько  одна  від  одної,  як   у  цьому
пересвідчився Бошкович, перетнувши Дністер на кордоні між османською Молдавією і
польською  Україною.  Англійський посол  і його  дружина-голландка,  подорожуючи
разом з  італійським астрономом,  представляли іншу,  паралельну  вісь  Західної
Європи — (256) від  Роттердама до Рима; саме ця вісь визначала культурні погляди
мандрівників.

Хоча Бошкович і  шкодував, що не мав із собою надійних приладів і вдосталь  часу
для  географічних  спостережень,  саме  через це  його картографічна  свідомість
підказала  йому  інші  способи  укладання  карти Східної  Європи.  Бошкович  був
італійцем  далмаційського  походження,  тому,  попри  свої  заяви  про  незнання
«місцевої  мови»,  він був  сприйнятливим до  слов’янських і романських  мов. Це
дозволило  йому   в   подорожньому   щоденнику   здійснити   спробу   приблизної
етнографічної характеристики Болгарії та Молдавії у контексті Східної Європи. До
того ж як єзуїт він відчував релігійні  відмінності у цих землях — і не лише між
ісламом і християнством  та між  православ’ям  і католицтвом,  а  й між  різними
рівнями релігійної  освіченості. Тож Бошкович зміг  накидати нетрадиційну  карту
цих земель, запропонувавши нову, сучаснішу систему відліку,  засновану на мові й
релігії, яким він приділяв увагу у своєму щоденнику. Згодом ця система координат
стане типовою для будь-якої карти Східної Європи, де політичні  кордони втратили
стабільність ще  у XVIII столітті, а складні  комбінації етнографії  можна  було
подати лише за допомоги нових конвенцій картографії.

Мандрівники вирушили з Константинополя  24  травня  1762  року.  Через  два  дні
Бошкович зауважив татар «з  луками  і  стрілами»,  що переганяли табуни коней, а
незабаром він побачив і караван  верблюдів, який прямував до Константинополя 83.
Тридцятого  травня  подорожні  приїхали  до  містечка,   чиїми  мешканцями,   за
спостереженням  Бошковича, були «здебільшого турки», хоча траплялися серед них і
греки.  Дім, де він  зупинився, видався йому  брудним  і  темним, але  найбільше
вражало те,  що господар пишався ним. «Так багато залежить  від браку  освіти  й
ідей, і  також правда, що й люди тут  відповідні».  Пізніше він відвідав будинок
місцевого православного священика  і виявив,  що той «незрівнянно брудніший» 84.
Тож не дивно, що його  метушня з  приводу ночівлі  привернула увагу пані Портер,
адже він відразу  зрозумів,  що на  його подальшому  шляху  будуть чинними інші,
«відповідні», стандарти цивілізації.

Першого  червня,  за  тиждень після виїзду з (257) Константинополя,  мандрівники
знову зустріли на своєму шляху татар і табуни коней, а потім дісталися до Канари
—  першого  болгарського  села,  де  їм  довелося  залишитися  на  ніч. На думку
Бошковича, хати були бідними, але чистими. Можливо, ще більше його здивувало те,
що  він розумів місцевих селян: «Їхня мова це один зі слов’янських діалектів, як
і моя рідна мова, мова Раґузи, тож я розумів дещо з того, що вони казали» 85. Це
був   рідкісний,   майже   унікальний   для   XVIII   століття   випадок,   коли
західноєвропейський  учений,   який  мандрував  Східною   Європою,   представник
просвіченої цивілізації, через збіг обставин і власне слов’янське походження міг
упізнати  в  тих,  кого  він  зустрічав  дорогою, слов’ян  і  навіть  спробувати
з’ясувати особливості  їхньої  ідентичності  у звичайній  розмові. Виявилося, що
інструмент для складання етнічної та мовної карти Східної Європи Бошкович завжди
мав при собі, загалом  припускаючи існування єдиної слов’янської мови з багатьма
діалектами. І цим інструментом виявилася його рідна мова.

Падре  Бошкович  розшукав у  болгарському  селі місцевого  священика,  «молодика
двадцяти п’яти років, одруженого і вже з дітьми». Від православних священиків не
вимагали  целібату, зауважив Бошкович,  провівши між  собою  і  молодиком  чітке
церковне розмежування. «Він народився  у цьому  селі, — писав Бошкович. —  І був
висвячений,  наскільки  я   зрозумів,  у  Константинополі».  Невідомо,  чи  вони
зрозуміли  правильно  один  одного,  але Бошкович  збагнув достатньо, аби  дійти
висновку, що священик і селяни животіли в цілковитому невігластві:

Його  невігластво, як і невігластво навколишніх  злидарів, неймовірне.  Вони  не
знають про свою релігію нічого, крім постів  і  свят,  хреста, поклоніння деяким
образам (серед яких часом трапляються зовсім жахливі й потворні) та самого слова
«християнин». З того,  що я міг довідатися того вечора, розмовляючи своєю рідною
мовою,  а  також  розпитуючи  дещо  через перекладача турецькою,  яку  вони  всі
розуміють, вони не знають ані  «Отче наш», ані «Вірую»,  ані  головних церковних
таїнств 86.

Бошкович використав своє знання слов’янської мови, аби підтвердити, що між ним і
болгарами  немає  нічого  (258) спільного.  Традиційна  неприязнь  католиків  до
православ’я  тут   нетрадиційно  сполучалася  з  визнанням  етнічної  тотожності
слов’ян,  відкритої завдяки не зовсім  вдалій розмові їхньою рідною  мовою. Саме
цього вечора Бошкович  спіткнувся  на якихось сходах — «з найгрубшого дерева, до
того ж напівзруйнованих», — і  пошкодив собі ногу. Травма спричинила запалення і
зрештою   змусила   його  зупинитися   у  Польщі   й   забути   про  поїздку  до
Санкт-Петербурґа.




«ШИРОКА СМУГА ВІДСТАЛОГО ВАРВАРСТВА»


Другого червня Бошкович дістався села Факі, в якому було «88 хатин, усі належать
болгарським християнам». Четвертого червня він прибув до  Карабунара,  «напрочуд
великого  села, що налічує  від п’яти до  шести  сотень турецьких  і болгарських
хат». П’ятого  червня він проминув татарське село Харманлі, яке султан подарував
кримському ханові. Того-таки дня Бошкович побачив цікаву картину:  «кози і вівці
змішалися  в одному стаді»;  6 червня він потрапив  на  ярмарок у  Карнабаті, де
снували  «турки,  греки та  євреї,  з  тисячею  звичайних дрібничок».  Єврей  із
Константинополя  продавав  дзеркала,  що  могли  б  знадобитися  Бошковичеві  як
рефлектори для астрономічних  чи географічних спостережень. Його  щоденні записи
вже дають складний етнографічний образ Болгарії, мішанину  народів, цікавішу  за
мішанину  кіз  і  овець. Десятого  червня  у Чалі-Каваку  Бошкович нарахував 200
болгарських  і 50 турецьких будинків:  «Болгари сказали  нам,  що вони живуть  у
добрій  згоді  з  турками; вони  також укладають мішані  шлюби». Там були навіть
цигани,  що  «грали  на  якихось інструментах, спонукаючи  хлопчика  й  дівчинку
танцювати» 87.

Тринадцятого червня в  Єнібазарі, «містечку, де перемішалися турки й християни»,
Бошкович  нарахував  п’ятдесят (із трьохсот)  будинків, що  належали болгарським
християнам, але сам зупинився у валаській родині. Релігійне невігластво панувало
і тут: «Розмовляючи з різними християнами  цього міста, я побачив, що і  вони не
мали нічого спільного з християнством,  крім імен, обряду хрещення та хреста, не
знаючи, як і  багато хто у  цих нещасних землях, навіть «Отче наш»».  Готовий до
подальших  узагальнень,  15  червня  (259)  Бошкович  потрапив  до  Козлуджи  *,
«великого селища, яке нараховує 200 християнських і 300 турецьких будинків».

* Нині с. Суворово в Болгарії.

Мандрівники  зупинилися у  будинках  християн, що виявилися цілком  пристойними,
порівняно з  «болгарськими  звичаями  і  злиднями  цих земель».  Бошкович  читав
книжку, коли до нього прийшов православний священик: «Я тримав у руках Светонія,
якого читав,  аби  розвіятися».  Бошкович міг спілкуватися  «рідною слов’янською
мовою», а книжка допомагала йому утвердити невігластво свого співрозмовника:

Про  Рим він не знав нічого,  як  і про папу та релігійні суперечки; він запитав
мене,  чи  у  Римі  є  священики.  Аби   переконатися  в  його  невігластві,  не
покладаючись  лише  на  власне   розуміння,  я  користувався  послугами  кількох
перекладачів 88.

Знову  погане   знання  мови  ставало  засобом,  за   допомоги   якого  Бошкович
переконувався   в  невігластві  людей,  яких  він   розумів   лише   наполовину.
Православний священик ще яскравіше довів свою віддаленість від цивілізації, коли
поцікавився, чому ані Бошкович, ані Портер не носять бороди. «Він  запитав мене,
— повідомляв єзуїт, — чи не наклали на мене покаяння, змусивши зголити бороду, і
здивувався,  що в наших  землях такий звичай» 89.  Тож Бошкович  дивився на  все
очима Італії та Англії, протиставивши «звичаї болгар» звичаям «наших земель».

Дев’ятнадцятого червня  подорожні  прибули до Балтаджикоя,  «села, поділеного на
дві частини», турецьку й болгарську. Вони переговорили з  кількома  болгарами  і
дізналися, «що мешканці їхньої частини завжди були досить здорові, а в турецькій
— траплялися  смертні  випадки,  підозрювали,  що це  чума» 90. Не  без  поганих
передчуттів мандрівники рушили далі й 21  червня досягли Дунаю, що відокремлював
Болгарію від  Молдавії. Цей кордон  порушив цілу низку  мовних, етнографічних  і
географічних проблем.

Тепер Бошкович зустрічав людей, що «розмовляли валаською мовою, цілком відмінною
від болгарської». Завдяки дитинству, проведеному  в Далмації, він  розумів (260)
болгарську і міг також розуміти румунську, якою говорили у Волощині та Молдавії,
бо  валаська, як він зауважив, була «мішаниною (miscuglio) різних мов, переважно
італійської та латини». Бошкович жив  в Італії  з чотирнадцяти років (тепер йому
йшов  п’ятдесят  перший), і  його  латина  напевно  була досконала,  позаяк свої
наукові трактати  він  писав нею,  не  згадуючи вже  епічної  поеми  про сонячне
затемнення. Але, здається, румунська давалася Бошковичеві важче, ніж болгарська.
Приїхавши  до Пуцені 29 червня, він помітив, що будинки були «трохи кращі, ніж у
Болгарії»; аби дізнатися  більше, він відшукав місцевих православних священиків:
«Молдавани  за походженням, вони розмовляли  лише  молдавською, тож я не розумів
їх,  а  вони  не розуміли  мене».  Він міг  лише  проаналізувати складники  цієї
«мішанини»  і  знайшов  у ній  не  лише латину  та  італійську,  а  й «щось  від
слов’янської і від турецької мов». Це саме слово визначало і його перші враження
після  перетину  Дунаю,  адже  населення Молдавії  було  «мішаниною  (miscuglio)
вихідців із настільки  різних країн», що  Бошковичу, який вираховував у Болгарії
етнічний склад  населення  сіл, довелося  забути  свої математичні  нахили.  Він
побачив таку саму  плутанину  на найвищому рівні, де його  спантеличили турецьке
панування   у   Молдавії,   її   грецький   господар,  її  православна   церква,
підпорядкована Константинопольському патріархові, й,  урешті-решт, її католицька
меншість,  що перебувала під протекцією  Польщі. Проте, зупинившись  на ночівлю,
Бошкович  переконався,  що у Молдавії він  таки трохи наблизився до цивілізації.
Подорожні провели  ніч у монастирі на шляху до  Ясс, і незважаючи  на те, що він
видався «бідним порівняно з будинками у розвинених  країнах  Європи», однак  був
«величним порівняно з будинками  чи, радше,  хатинами  у  болгарських селах» 91.
Бошкович вважав, що  нерозвинені  країни Європи можна було впорядкувати на шкалі
відсутності культури.

Слов’янське походження Бошковича допомогло йому провести потрібні вимірювання, а
на  Дунаї  він зробив деякі  етимологічні спостереження, що  дозволили пов’язати
Болгарію та Польщу, стрибнувши  через  Молдавію. Взявши  до уваги,  що турецький
правитель Болгарії звався Алі-аґа  Войвода, він  пояснював, що «Войвода —  слово
слов’янського походження», а «в Польщі правителі провінцій називаються (261)










Деталь Європи  на карті Робера-де-Воґонді,  географа номінального короля  Польщі
Станіслава Лещинського. З  «Nouvel Atlas Portatif»,  Париж,  1762 рік. До земель
Східної Європи входили європейська Туреччина й  європейська Росія, чиї володіння
збігалися в  «Малій Татарії», а  також Польща,  Угорщина й Богемія, відокремлені
жирною лінією,  аби  показати,  що  вони  не  входять  до  сусідньої  Німеччини.
Робер-де-Воґонді   навіть   написав   статтю   «Географія»   до   просвітницької
«Енциклопедії», заявивши, що  XVIII  століття  «має  вважатися епохою загального
відновлення географії У  Франції і відтак у всіх інших європейських землях, яким
Франція, здається, подала приклад». (З Гарвардського зібрання карт, Гарвардський
університет.) (262)















«Подорож  датчанина» 1744  року, на цій особистій  карті  показано  Європу, якою
мандрував пересічний мандрівник. Маршрут закінчується у Відні, а південно-східну
Європу  взагалі не картографовано: на її місці зображено гори й  шатра. Датчанин
подорожував  із півночі  на південь,  але  вказівний  палець  на  карті  показує
напрямок  зі  сходу  на  захід.  (З  Гарвардського  зібрання карт,  Гарвардський
університет.) (263)


воєводами». На маленькому острові на Дунаї він знайшов село під назвою Мокрова і
зауважив,  що  _«мокро_слов’янською  мовою  означає  «вологий»». У  Молдавії він
звернув увагу на вживання  слов’янського  слова _място_—_«так  тут,  а  також  у
Польщі,  називають  міста». Йшлося  про  місто  Бирлад,  що  видалося  Бошковичу
звичайнісіньким  селом. Тут  зв’язок  із  Польщею  для  нього  підтверджувала  й
присутність євреїв: «…Вони одягаються  так, як і у Польщі, — в якусь довгу чорну
одежу». Він також довідався, що кілька років тому містечко захопили і зруйнували
татари 92.  Тож відчуття слов’янської  мови допомогло йому  впорядкувати  власні
враження і пов’язати в одне ціле подорож з Болгарії через Молдавію до Польщі.

Молдавія  здалася  Бошковичу  «напрочуд  гарною»,  але  водночас  занехаяною  та
необробленою,  «наче  пустеля». Якось  подорожні  побачили  вершника,  але  той,
зауваживши  їх,  утік,  через  побоювання,  що  турки,  які  їх  супроводжували,
відберуть у  нього коня  (так би воно й сталося).  Бошкович  почув, що господарі
Молдавії,   які   походили   з   греків-фанаріотів,  купували   свої  посади   у
Константинополі й намагалися повернути витрати «у будь-який спосіб — крадіжками,
стягненнями,   пограбуваннями»   своїх  підданців.   Як   справжній   син   доби
Просвітництва мандрівник засуджував «дикий деспотизм» у «нещасній країні». Втім,
йому  було приємно, коли  господар Григорій  Каллімах  особисто запросив його до
себе: «…Він сказав мені, що вже  чув про мене, і  дуже зрадів, дізнавшись, що  я
їхатиму  через Ясси». Господар  привітав  свого знаменитого  гостя, почастувавши
його кавою  та солодощами. «Я  був щиро здивований, —  писав Бошкович, — адже не
сподівався такої вишуканості у цій  країні», й  не думав, що такий «книжник», як
він, міг потрапити на «чудовий прийом у країні невігластва і варварства» 93. Ця,
вочевидь, приємна несподіванка означала, що Молдавія мала зв’язок із Республікою
листів і визнавала її провідних світил.

Така другосортна причетність до цивілізації була ще виразнішою в Польщі, якою її
побачив  Бошкович.  На польській  Україні він став  почесним  гостем  Станіслава
Понятовського, чиї  землі від османської Молдавії  відокремлював  лише  Дністер.
Його  син,  Станіслав-Авґуст, згодом  стане королем Польщі, але  Бошкович виявив
пошану саме до  батька, (264)  «великий геній котрого знаний  усій Європі». Цією
славою слід було завдячувати «Історії Карла  XII» Вольтера, цій справжній біблії
в усьому, що стосувалося Східної Європи; серед іншого там ішлося про військову й
дипломатичну службу Понятовського у шведського короля на початку століття. Тепер
Бошкович  захоплювався  зразковим  містом  Понятовського  під  назвою  Заліщики.
Бошкович   розмістився   в   недобудованому  палаці   «у  чудовому   помешканні,
мебльованому  за звичаєм цивілізованих  країн Європи, куди ми врешті дісталися і
де знову  дихнули  вільно  після  такої  широкої смуги  відсталого  варварства».
Османська  Європа була «відсталою» землею, але і Польща тоді ще  не належала  до
«цивілізованих країн Європи». Бошкович зауважив, що тут жили німецькі колоністи,
які «сприяли  численним мистецтвам і ремеслам, неймовірно занедбаним  у Польщі».
Вочевидь, для  Бошковича Заліщики втілювали лише можливість розвитку цивілізації
в  Польщі,  і  саме  ця можливість, а  не  переконаність  у варварстві  місцевих
мешканців, зумовлювала  у XVIII сторіччі  уявлення про Східну Європу. Знов-таки,
коли  Бошкович  повідомляв,  що   за   обідом  у  палаці   він   зустрів   «усіх
найкультурніших людей країни», їхній «розвиток» він оцінював вельми критично 94.

Спіткнувшися на  поганих сходах у Болгарії,  Бошкович  прокульгав усією  Східною
Європою і вже у  Польщі  серйозно занепокоївся: «Моїй нозі ставало дедалі гірше,
на ній  почали утворюватися чорні плями, які  скидалися на ґанґрену». Пізніше, у
Заліщиках, неуважний учений впав «до чогось на кшталт великого колодязя», що мав
якийсь  зв’язок  з  міською  зразковою  мануфактурою.  Це  викликало пошкодження
стегна,  безпосередньо над старою раною,  і майже не давало  змоги пересуватися.
Його швидко перевезли до єзуїтської колеґії у Кам’янці, де він очікував належної
медичної допомоги від своїх братів по ордену:

Мій власний (лікар), послугами якого я користувався в Римі, лікував мене з усією
належною увагою, але позаяк тут не було ані доброго лікаря, він десь поїхав, ані
доброго хірурга,  я  потрапив,  на  моє превелике нещастя,  до  рук  справжнього
невігласа, що просто покалічив  мене, довівши до внутрішніх розладів і запалення
крові, внаслідок чого у мене почалася страшна лихоманка 95. (265)

Ось так Бошкович  мусив відмовитися  від поїздки до Санкт-Петербурґа  і провести
деякий час у Варшаві, відновлюючи сили. Нездійснені надії знайти  доброго лікаря
у Кам’янці стали  підсумком подорожі, протягом якої його власні жалі, на  додачу
до постійних чуток про чуму, перетворили Східну Європу на край хвороб і нещасть,
що їм не  могла  зарадити  медицина.  «Та  все ж навіть  тут, — писав Бошкович у
Болгарії,  прагнучи  зберегти філософський настрій, — хворі одужують і вмирають,
(а люди) доживають до різного віку, як і деінде» 96.

Останні слова про хворобу в Східній Європі належали мадам  Портер,  що «байдуже»
залишила   нещасного  Бошковича   з   ґанґреною  у  Заліщиках  (в  її  написанні
«Салічиках») і вирушила з маєтків Понятовського до маєтків Чарторийських.

Зазвичай, виходячи з екіпажа, я потрапляла до вестибюля, повного дрібних дворян,
утриманців чи васалів князя, зодягнених у вишуканий польський одяг. Наближаючись
до  мене, вони  схилялися на одне коліно, підносячи край мого вбрання  до уст чи
чола, цілували його  й бажали  мені процвітання.  Серед них траплялися  деякі  з
ковтуном,  бідою цієї країни. Мені здається, один з її симптомів  — просочування
крові з коренів волосся 97.

Ця сцена  яскраво відбивала відносини  між Західною Європою  та Європою Східною.
Голландка  стояла, коли  поляки  на колінах цілували  поділ її  вбрання на  знак
пошани, чи то пак покори. Коли вони схилялися, вона не марнувала нагоди  вивчити
їхнє  волосся на  предмет  ганебних  симптомів  польського  ковтуна.  Ця  недуга
вказувала на їхню польськість навіть більше за їхній «вишуканий польський одяг»,
підтверджуючи медичними фактами їхню відсталість: хвороба була позначена кров’ю.
Цей проникливий і  владний погляд  Західної Європи був  поєднанням цивілізації і
клініки. Згодом,  коли  мадам Портер  повернулася  до Голландії, вона занотувала
свої  враження:  «Мені  здавалося,  що я  в  раю,  я  була  такою  щасливою,  що
повернулася до  Голландії — довколишня чистота безмежно тішила мене  і ще більше
вражала тому, що я  провела так багато місяців у країні, яка  перебуває у цілком
протилежному стані» 98.

У Варшаві Бошкович гостював у молодшого Понятовського, майбутнього короля, й так
зацікавився  польськими  (266)  справами, що  написав  «Essai  politique sur  la
Pologne» *,  виданий 1764 року  в Парижі, у рік виборів нового короля в  Польщі.
Натоді Бошкович уже повернувся до Рима, де видав технічний трактат про  осушення
Понтінських боліт.  Того самого року він поїхав до Мілана, де  заснував й очолив
нову астрономічну обсерваторію з найсучаснішим обладнанням. Але заздрісні колеґи
плели проти нього  інтриґи, і  через  цілком надумані звинувачення  у  надмірних
витратах  він  був  змушений  звільнитися  1773  року.  Цей  рік  був  насправді
нещасливим для Бошковича, позаяк саме тоді папа ліквідував єзуїтство, позбавивши
його церковного  ордену  й ідентичності, тож він залишився, за  його ж  словами,
«майже  сиротою» 99.  Наступні десять років  він  мешкав у Парижі,  де  провадив
дослідження для французького флоту й видав французький переклад  своєї поеми про
затемнення Сонця з присвятою новому покровителеві, Людовику XVI. У 1782 році він
повернувся до Італії, аби простежити за публікацією зібрання своїх творів, укупі
з «Щоденником подорожі з Константинополя до Польщі».

* «Політичне есе про Польщу» _(фр.)._

Цей  опис  південно-східної  Європи  був  значним  кроком  уперед,  порівняно  з
концепціями  середини  століття.  Мапа  Гааса 1743 року, передрукована  1777-го,
зображувала Болгарію, Молдавію, Волощину та Сербію  у складі великої «Угорщини».
На  туристичній  карті  1744 року  під назвою  «Подорож  датчанина»  європейські
маршрути не  сягали  далі Відня,  а у порожньому  південно-східному  кутку  були
зображені  гори й  шатра 100.  Звіт Бошковича, у  якому підкреслювалися  мовні й
релігійні  характеристики  етнічності,  пропонував  набагато  витонченішу  карту
Східної Європи.

Можливо,  для самого  Бошковича його подорож не  минула безслідно. У 1768 році в
Мілані він звернувся, свідомий свого  слов’янського походження, до австрійського
намісника Ломбардії, протестуючи  проти неправильного  написання  (stroppiatura)
свого   імені   як   «Boscovik»   замість  належного   «Boscovich»  у   каталозі
університетської  бібліотеки  Павії.  Не   втрачаючи  зацікавлення  незвичайними
народами, 1785 року він писав про існування життя на інших планетах: (267)

Величезний  простір між  нами і  зірками значно більше населений, ніж можна собі
уявити.  Один  Бог знає, скільки істот і яких видів, —  можливо,  щось на кшталт
кротів,  котрим не потрібне світло, — існує в тих велетенських просторах, які ми
вимірюємо відповідно  до  власної незмірної  дрібноти;  у  просторах, що  можуть
вмістити безліч істот, і таких, як ми, і набагато більших за нас 101.

Якщо  «Atlas  Universel»  зображав   османську  частину   Європи  краєм  пітьми,
позбавленим  «світла» просвітницької  географії, то її мешканці теж були  чимось
«на кшталт кротів». На 1785 рік Бошкович уже страждав від психічних розладів, що
проявлялися у меланхолії, маячні,  нав’язливих ідеях, спробах самогубства  тощо.
Він помер  1787 року. Пам’ятником цьому географові стало його власне ім’я, котре
тепер має не якесь там болгарське село, а кратер на Місяці.




«В АЗІЇ ТА В ЄВРОПІ»


Бошкович визнавав,  що  написав лише «короткий  звіт»  про  недовгу  подорож,  і
закликав  до створення «повнішого і  загалом  кориснішого твору». Прикметне  для
XVIII  століття   прагнення   до   повноти  знань   найяскравіше   відбилося   в
«Енциклопедії» Дідро  і д’Аламбера, останні  томи якої готувалися до  публікації
саме тоді,  коли  Бошкович мандрував Східною  Європою. В  основі  «Енциклопедії»
лежало припущення, що у XVIII сторіччі знання про всі речі  від «А» до «Я» можна
переглянути на новій, раціональнішій основі. Країни Східної Європи, що  зазвичай
розглядалися як географічні об’єкти, були розкидані в абетковій послідовності по
всіх  сімнадцяти томах видання, але разом узяті  ці статті відображали загальний
стан просвітницького знання про Східну Європу на середину XVIII століття.

У  першому  томі, що з’явився 1751 року, серед інших статтей на літеру «А»  була
одна  про  «Agnus   Scythicus»,   славнозвісне  скіфське   ягня,   напіврослину,
напівтварину, диво  російської  природи, до  якого «Енциклопедія»  підійшла дуже
критично, аби  висміяти релігійні чудеса 102.  У другому томі (1752 року) землям
Східної Європи  було приділено  (268) небагато  уваги: лише дві статті на літеру
«Б»: «Богемія» та «Болгарія». Після  кожного  терміна  в «Енциклопедії» в дужках
подавалося  скорочення,  яке  вказувало на  галузь  знань,  до якої  цей  термін
належав, у цьому  випадку до географії:  «BOHEME (Geog.),  royaume de l’Europe»,
європейське королівство.  Далі  у короткому абзаці  згадувалася  столиця Богемії
Прага,  родючий  ґрунт,  багаті  рудники  й  скляні  мануфактури цього  краю.  У
висновках  підсумовувалася політика,  звичаї та етнічний  склад: «Це королівство
належить до  Австрійського дому. Богемці дуже  працьовиті, їхня  мова — один  зі
склавонських діалектів  (l’Esclavon)» 103.  Стаття  про  Болгарію  була так само
короткою,  але цікаво,  що йшлося  про два географічні  об’єкти.  З одного боку,
«BULGARIE  (la grande)», названа «азійською провінцією в російській Татарії»,  з
іншого —  «BULGARIE (la petite)»,  що була «турецькою  провінцією в Європі» 104.
Розглядаючи Болгарію  як суто географічне поняття,  «Енциклопедія» розташовувала
її як  в  Азії, так  і  в  Європі, причому азійською частиною,  що  належала  до
Російської імперії, управляли з  Європи, а європейською частиною,  що входила до
складу  Османської   імперії,  керували   з   Азії.   Болгарія  енциклопедистів,
географічно  розташована між Європою  та Азією, насправді  була країною  Східної
Європи.

Така стратегія географічного розташування найяскравіше  далася взнаки  у більшій
статті  про Угорщину  — «величезний край  в Азії та в Європі», —  що з’явилася у
восьмому  томі «Енциклопедії». Восьмий-сімнадцятий томи побачили світ 1765  року
під фіктивною маркою швейцарського видавця, аби обійти королівський  декрет 1759
року, що забороняв друкувати їх у Франції. Розлогі статті про Угорщину,  Польщу,
Росію  і  Татарію,  відповідно  у  восьмому,   дванадцятому,  чотирнадцятому   і
п’ятнадцятому томах, відзначалися певною концептуальною єдністю, оскільки їх усі
написала одна  людина,  вічний енциклопедист,  шевальє  Луї  де  Жокур. Вольтер,
переглядаючи томи, що  вийшли 1765 року,  зауважив, що «шевальє де  Жокур зробив
три чверті  з них».  Насправді  внесок Жокура  був  дещо скромніший,  але  також
визначний: він написав  близько чверти всіх текстів. Француз, що здобув освіту в
Женеві, Лейдені й Кембріджі,  Жокур  зачепив  усі  ті (269) теми, які  лежали  в
основі західноєвропейського Просвітництва. Хоча він особливо цікавився  наукою і
медициною, це не завадило йому писати статті для  енциклопедії на будь-яку тему;
не всі його колеґи-філософи ставилися  до цього  схвально. Дідро, що мав би бути
йому вдячний за чверть  енциклопедії, зауважував: «Шевальє де Жокур? Не бійтеся,
що  йому  колись набридне вимучувати  з  себе статті, сам  Бог  створив його для
цього». Ґрімм  писав у  тому  ж дусі: «Безліч статтей на найрізноманітніші теми,
зокрема дуже  важливі,  було  доручено  шевальє  де  Жокуру, людині  надзвичайно
сумлінній і  невтомно  працьовитій,  але  безжальному компіляторові,  який  лише
збирав  матеріал  з найвідоміших  і часто  посередніх  книжок» 105. Такий  метод
компіляції ґарантував, що його  статті  відбивали  усталені  для XVIII  століття
думки: розмістивши Угорщину «в  Азії і в  Європі», де Жокур відобразив  не  лише
власні упередження.

Насправді  його  погляд  на  Угорщину  в «Енциклопедії»  був  цілком аналогічним
поділові Болгарії  на  дві частини. В обох випадках там,  де  сучасна  географія
розміщувала країну на  карті Європи, нехай і  Східної, «Енциклопедія» зверталася
до  стародавньої  географії,  аби  показати  зв’язок цієї країни з її  азійським
минулим.

Азійська Угорщина, або Велика Угорщина, була у старовину батьківщиною гунів, або
угорців,  що прийшли до Європи під час  занепаду  Римської  імперії:  п.  Деліль
розташовує її на схід  від  Болгарії в  Азії. (…) Волощина лежала на південь від
Угорщини;  тож усі три народи:  болгари, угорці  та волохи були сусідами в Азії,
подібно до того, як тепер в Європі 106.

Тут  суміжне розташування, що поєднує сусідні країни Східної Європи, стає чимось
на  кшталт  географічної долі. Якщо Угорщина, Болгарія та Волощина на тогочасній
карті Європи зафарбовувалися одним кольором, то це було наслідком не лише їхньої
недавньої  належності  до  східної   Османської  імперії,   але  також  давніших
історичних зв’язків  з  Азією. Стародавні  азійські країни  охайно перенесено на
сучасну карту Європи разом з народами,  що  «прийшли до Європи» й  відновили там
колишні географічні зв’язки. (270)

Середньовічна  Угорщина розглядалася крізь призму  її складників,  що  ще більше
підкреслювало зв’язки між країнами Східної Європи.

Угорська монархія на початку XIV століття охоплювала власне Угорщину, Семигород,
Молдавію, Волощину, Хорватію,  Боснію, Далмацію та Сербію; але розширення її меж
нагадувало море, що  іноді здіймається й виходить  з берегів лише  для того, аби
невдовзі туди повернутися. Успіхи османської зброї надзвичайно  зменшили розміри
цієї монархії: цілі провінції було відібрано в неї, але  за Пожаревацькою мирною
угодою  Імператор повернув деякі частини Волощини,  Болгарії,  Сербії, Боснії та
Хорватії 107.

Східна  Європа нагадувала море, її мінливі кордони рухалися, наче хвилі припливу
й  відпливу.  Ці землі рішуче ухилялися від войовничих зазіхань  Європи і Сходу,
тож ані  географи,  ані енциклопедисти не  могли сказати  з певністю, де  ж вони
розміщені.

Жокур допускався  посутніх  помилок, вдаючись  до  поширених стереотипів.  «Мова
Угорщини  є  одним зі слов’янських діалектів, — помилково  стверджував  він. — А
відтак  вона  частково  споріднена  з мовами  богемців, поляків  і  росіян» 108.
Угорська мова,  що  належить  до  угро-фінської  мовної родини, не мала  жодного
стосунку до  чеської,  польської  та російської  мов,  і ця помилка свідчить  не
тільки про  огріхи «Енциклопедії»,  а й про  притягальність  новонародженої ідеї
Східної  Європи.  Аби  уявити цілий  реґіон,  вистачало  однієї  країни,  позаяк
Угорщина в  «Енциклопедії» географічно  була  нерозривно пов’язана з Болгарією і
Волощиною, а лінґвістично — з Богемією, Польщею та Росією.

Зв’язки Угорщини з  Польщею ставали дедалі  очевиднішими,  особливо у політиці й
суспільному устрої:  «Колись в Угорщині існувало таке самоуправління, як дотепер
у Польщі;  угорці  самі  обирали свого короля на  сеймах». До того ж «знать мала
такі самі привілеї, як у Польщі», особливо щодо  селян,  адже «населення  було і
досі  залишається поневоленим» 109. Угорщина і Польща  знову згадувалися разом в
описі  правління  Людовика  Великого  у  XIV   столітті,   який   правив   обома
королівствами: «Його  народи справедливо назвали (271) монарха Великим;  але він
був майже незнаний в  Європі;  він  правив людьми, що  не вміли донести до інших
народів його славу». Ця  опозиція між  Угорщиною та  Польщею,  з одного  боку, й
Європою, з другого, базувалася на мінливому співвідношенні  відомих  і невідомих
країн, що  його  підтримувало  Просвітництво  протягом  цілого століття. Цитуючи
Вольтера,  який вважав,  що угорці  нездатні скористатись  із  власних багатств,
Жокур приєднався до вже усталених просвітницьких поглядів.

Даремно, каже п.  де Вольтер, природа  наділила  цю землю  золотими  і  срібними
копальнями, а також справжніми скарбами — вином і зерном; даремно вона виростила
тут людей міцних, добре збудованих і одухотворених! Там не побачиш майже нічого,
крім пустки 110.

Отже, Жокур, який,  либонь, ніколи  не  _бачив_Угорщини,  міг  просто зацитувати
Вольтера, котрий також  ніколи  не _бачив_Угорщини, переконуючи, що в цій країні
можна  _побачити_тільки пустку.  Погляд Просвітництва  демонстрував  дива  своєї
проникливості.  Згадка  про  змарновані  природні  багатства й неторкані  скарби
цілком  природно наштовхувала  на думку про ефективніше їх використання, і Жокур
наприкінці розсипався у  надмірних  похвалах Марії-Терезі, «королеві сердець»  і
королеві Угорщини. Французька енциклопедія, не згадуючи про дражливе тепер  ім’я
Ракоці, у дусі нового  союзу  1756  року вітала  входження  Угорщини  до  складу
імперії Габсбурґів 111.

Опис  Польщі  в  «Енциклопедії»  починався  з короткої  статті про  «географію»,
розташування «великого європейського королівства», за яким  ішла розлога стаття,
присвячена «історії та  устрою» Польщі. Жокур  обіцяв,  що «загальний нарис» про
Польщу — «її опис, який я збираюся накидати», — буде «корисним» для політичних і
філософських дискусій; а також  відсилав  читача до  основного джерела, «Історії
Яна Собеського» Койє 112. Ця книга викликала неоднозначну  реакцію у монархічній
Франції  Людовика  XV,  позаяк  автор  симпатизував  польським  республіканським
інституціям, підставою яких був маніфест  Лещинського  про реформи. Хоча Жокур і
запозичив  багато у Койє  й  прихильно  відгукнувся  про (272) Лещинського,  він
дійшов  критичних висновків про політичний устрій Польщі. Захоплюючись «величним
видовищем»  польського  сейму, що його,  далебі,  ніколи  не бачив,  він, проте,
засуджував право  вето, яке  «хоча і робить  часом добро, все ж приносить більше
зла». Загалом, підсумовує  він,  «це королівство  на півночі Європи так  невдало
використовує свої свободи і право обирати короля, що, здається,  стане  розрадою
для тих сусідніх народів,  які втратили обидві  ці  переваги». Ще нещаднішим був
Жокур  щодо польського  кріпосного права, яке порівнював з рабством  в Азії. Він
малює образ «голих дітей, що потерпають від холодного клімату,  мерзнучи разом з
худобою», та співчуває кріпакові, котрий ніколи  не зможе сказати «моє поле, мої
діти,  моя  дружина». Жокур  цікавився,  що швидше зруйнує  Польщу  —  «крайнощі
рабства чи надмір свободи» 113.

Поляки, «коли вони ще були сарматами»,  володіли імперією, яка простягалася  від
Дону до Вісли і від Чорного  моря  до Балтійського, тобто охоплювала  всю Східну
Європу, з Богемією вкупі. Жокур  пояснював  це «диким інстинктом»  «варварського
народу». Але полякам не пощастило зберегти «спадщину» своїх сарматських предків,
і  впродовж століть  вони  були змушені поступово обмежитися кордонами  сучасної
Польщі.  Уявлення  про  Польщу  як територію,  що постійно  зменшується,  і  про
польську історію як  про процес скорочення передбачало,  що «історія  і  устрій»
мали свої географічні наслідки, які провіщали цілковите зникнення  Польщі  після
поділів з  карти Європи.  Цікаво, чи не тому географія та устрій розглядалися  в
окремих статтях, що Польща вже уявлялася як приклад невдалого державного устрою,
без  власної географії.  Так само як поляки втратили імперію  своїх  сарматських
пращурів, вони  не  цілком  зберегли свій  давній  варварський характер: «Поляки
менше схожі на  своїх  сарматських  предків,  ніж  татари на  своїх». Але  Жокур
пояснював цю різницю, в дусі Руссо, як зміну на гірше:  «Вони забули  простоту й
поміркованість  своїх  предків сарматів».  Він  не  схвалював  того,  що  поляки
переймають французьку моду, «змішану зі східними розкошами».  В окремій примітці
про  церемонію коронації польського короля  Жокур описав її  так, наче _бачив_на
власні  очі:  «Тут   бачиш  азійську   розкіш,  змішану  з  (273)   європейським
смаком» 114. Саме завдяки цьому  змішуванню європейського і східного, варварства
і цивілізації Польща належала до Східної Європи.

З огляду на антиклерикальний дух «Енциклопедії», прийняття  Польщею у X столітті
християнства  навряд чи могло  свідчити про  кінець варварства.  Жокур  описував
епоху,  коли  навернення  відбувалося за допомоги  тортур:  тим, хто їв м’ясо на
Великий піст, виривали зуби, а перелюбників вішали на цвяху, вбитому в «знаряддя
їхнього  злочину».  А  те,  що  згодом Польща стала  толерантнішою в  релігійних
питаннях, ніж  інші країни  Європи,  і  навіть «раєм  для  євреїв»,  то  це була
випадкова перевага, зумовлена її відсталістю: «Польща, проте, перебувала у стані
варварства довше, ніж Іспанія, Франція,  Англія чи  Німеччина;  це  доводить, що
напівученість небезпечніша за  грубе невігластво». Вказані країни  підкреслювали
контраст  між польським варварством  і  сумнівною  напівцивілізованістю Західної
Європи.  Католицька  ревність  поляків  додатково  свідчила про  відсталість, бо
«надмірна відданість наказам з Рима», тобто «сліпий послух  поляків» пояснювався
їхнім «забобонним страхом» 115.

Польщу,  як і  Угорщину, засуджували за марнування  природних багатств: «Природа
дала цій державі все, що потрібне для життя, — зерно, мед, віск, рибу, дичину; й
усе, що потрібне для того, аби розбагатіти, — збіжжя, пасовиська, худобу, вовну,
шкіру,  сіль,  метали,  мінерали. Але  в  Європі  немає  біднішого  народу».  Це
поєднання  багатої  землі  й   бідного   народу   вказувало   на   парадоксальну
невідповідність  суспільства  навколишньому  середовищу.   Жокур  описував  брак
економічного розвитку як географічне безглуздя, коли земля варта не більше за її
абстрактний образ, нанесений на мапу:

І земля,  і вода — все закликає тут до розвитку торгівлі, але торгівлею тут і не
пахне. Безліч  струмків і  чудових  річок — Дунай,  Буг,  Дністер, Вісла, Німан,
Дніпро — слугують лише позначками на географічних мапах. Давно помітили, що було
б легко поєднати каналами  північний океан і  Чорне море і, відповідно, комерцію
Сходу і Заходу. Польща, на яку вже кілька разів  нападали ворожі флотилії, не те
що не побудувала торгових суден, а й не подумала  навіть  про маленьку військову
ескадру 116. (274)

Отож  польські річки були лише  лініями на мапі, непотрібними самим полякам, але
водночас  розпалювали  уяву західноєвропейських географів, котрі цілком природно
розглядали  Східну Європу  як  місце  зустрічі  Сходу  й  Заходу.  Дезорієнтацію
викликав намір поєднати схід із заходом за допомоги річок, які  фактично текли з
півночі на південь. До того ж  «Енциклопедія» припускалася елементарної помилки,
згадуючи  про  вихід  Польщі до  «північного  океану»,  коли  насправді північне
узбережжя Польщі омивалося Балтійським  морем. Хоч би якою поширеною була думка,
що Польща — північна країна, вона таки не була арктичною.

Можливо, Жокур сплутав Польщу з Росією, бо лише  Росія могла з’єднати Чорне море
з  Арктичним океаном, до  того  ж  будівництво  штучних каналів  у  Росії  також
зацікавило  спостерігачів із Західної Європи у XVIII столітті. «Подорожі Росією»
Кокса також містили «План Вишневолоцького каналу,  що з’єднає Балтику з Каспієм»
і  незавершений  «План  Ладозького  каналу»,  який  мав  поєднати  Біле  море  з
Балтійським 117. Існував ще один довготривалий проект Волго-Донського каналу, що
сполучив би Чорне  і Каспійське моря з Балтійським. Волго-Донський  проект Петро
довірив англійському інженерові Джону Перрі. Упродовж цілого сторіччя такі плани
для Польщі й  Росії надавали комерційного забарвлення самій ідеї Східної Європи,
зображаючи на карті її суто східні терени у вигляді внутрішніх водних шляхів від
північних до південних морів.

«Ця держава, більша за  Францію, нараховує  лише  п’ять мільйонів  мешканців», —
повідомляла «Енциклопедія»  про  Польщу,  але  просвітницька  демографія,  як  і
просвітницька  географія,  теж  могла  помилятися.  Насправді  населення  Польщі
становило близько  дванадцяти мільйонів.  «Енциклопедія» настирливо  пропонувала
картину змарнованих природних ресурсів і нерозвиненої  економіки, підкреслюючи в
такий  спосіб  саму ідею розвитку. Жокур далі перераховував неґативні  культурні
риси  Польщі:  «Там  немає  своєї  школи  живопису,  немає  театру,  архітектура
перебуває в  зародковому  стані, на  історії  ніхто  не розуміється,  математика
малорозвинена,  поважна  філософія  майже  невідома».  Але залишалася  надія  на
розвиток за західними зразками:  «З часом дозріває все.  (275) Можливо, колись і
Польща досягне всього того, що вдосконалено в інших кліматичних умовах». Поняття
незрілості  й недосконалості допомагали означити недорозвиненість Східної Європи
у стосунку до  Європи Західної. Жокур залишив Угорщину Марії-Терези й підсумував
статтю про Польщу закликом знайти «великого короля». Описуючи такого короля, він
цитував Койє: потрібен той, «хто, побачивши навколо родючі  землі, чудові річки,
Балтійське  і   Чорне  моря,  дасть  своєму  королівству  кораблі,  мануфактури,
комерцію, фінанси  й  людей», той,  хто, скасувавши  кріпацтво, зможе принести в
Польщу  «конкуренцію, ремесла, мистецтва, науки, честь і процвітання» 118. Такий
король  зважатиме  на  географічну ситуацію  Польщі  й  скерує  країну  на  курс
розвитку, виводячи цивілізаційні форми з географічних фактів.




«КІНСЬКЕ М’ЯСО Й КОБИЛЯЧЕ МОЛОКО»


Статтю  про  Росію в чотирнадцятому  томі «Енциклопедії»  поміщено  під рубрикою
«сучасна географія».  Розпочинається  вона тим,  що  розташовує  Росію  на  двох
континентах:  «…Величезні землі, що утворюють  цю велику імперію, (лежать)  і  в
Європі, і в Азії». Незважаючи на цей  чіткий поділ, Жокур описує Росію одночасно
як  азійську і  як  європейську країну,  й  попри  означені  принципи  «сучасної
географії»  майже  одразу  береться за  проблему давніх слов’ян. Покликаючись на
опис  Росії  у допіру  виданому першому томі  книжки Вольтера  про Петра,  Жокур
побіжно  оглянув провінції  імперії, назвавши  Новгород  найдавнішим  поселенням
слов’ян.  «Але  звідки вони  з’явилися, ці слов’яни, — дивувався  він  слідом за
Вольтером, —  чия мова  поширилася на  північному сході Європи?» 119. Ані Жокур,
ані Вольтер не могли відповісти на це питання, проте важливо, що вони розмістили
тогочасних  слов’ян  «на   північному  сході  Європи»,  вже  на  крок  далі  від
традиційної «Півночі» і кроком ближче до сучасної концепції Східної Європи.

Пояснюючи значення постаті  Петра,  Жокур робив виразний  східний наголос, майже
дослівно цитуючи Вольтера: «До царя Петра звичаї, одяг і традиції у Росії завжди
більше нагадували  Азію,  ніж  християнську Європу».  Жокур  знаходить  у  (276)
минувшині  подібності між  устроєм  Росії  і  Туреччини,  порівнює  стрільців  з
яничарами, припускаючи, що царський  титул «походить  радше  від перських шахів,
ніж від цезарів Риму» 120. Щодо комерції, то «у світі лише російський  народ має
торгові контакти з Китаєм суходолом», а  щодо  громадських лазень, то  «вони так
само поширені серед росіян, як і серед турків». І  саме  Петро  схилив  Росію до
Європи:

За царювання Петра російські люди, що цінували Європу («qui tient a l’Europe») й
жили у великих містах,  набули цивілізованості, схильності до комерції, інтересу
до наук  і мистецтв, любові до вистав  та  ориґінальних новацій.  Велика людина,
котра  започаткувала ці зміни, на щастя, народилася  у  сприятливий для них час.
Він запровадив у своїх володіннях мистецтва, які вже сягнули досконалості в його
сусідів.  З’ясувалося, що серед його  підданців  уже були люди, готові сприйняти
їх;  ці мистецтва за п’ятдесят років досягли успіхів більших,  ніж деінде. Проте
вони ще не пустили настільки глибоких  коренів, аби певний  період варварства не
міг зруйнувати цю  чудову споруду, зведену в малолюдній  та деспотичній імперії,
яка ніколи не знала доброчинного впливу природи 121.

Для Росії  стати цивілізованою означало  зробити європейський вибір, і цей вибір
мав  зробити  не  лише  Петро,  але й  цілий  російський народ,  цього очікували
мистецтва й науки цивілізації, що їх удосконалили  його  сусіди. Східна Європа з
такими сусідами,  з одного боку,  й численними азійськими  впливами,  з другого,
могла або обрати рух до цивілізації, або повернутися до варварства.

Найпотужнішим  джерелом  східного  впливу  на  Росію, яке  вважалося  однозначно
варварським,  були  татари.  Час  Просвітництва  міг  визнати  Китай,  Персію  і
Туреччину за своєрідні  східні  цивілізації,  але  татари  намарно чекали  такої
поступки. Якщо Росія належала  до  Татарської імперії  за часів  хана Батия,  то
Татарія  належала до Російської  імперії за часів Петра. Хоча вони й  помінялися
місцями, татари і далі впливали на баланс сил між Європою та Азією, цивілізацією
та  варварством. Стаття  Жокура в  п’ятнадцятому  томі  про  незмінне  татарське
варварство була необхідним додатком до його статті  (277) у  чотирнадцятому томі
про розвиток цивілізації в росіян.  У цьому  випадку увага зосереджувалася не на
території, а на народі, позаяк після великої статті  про татар ішла лише коротка
згадка  про  Татарію;  і  народ,  і  країна  описувалися  як  об’єкти  «сучасної
географії». Залежно від політичної належності Татарія поділялася на три частини:
китайську,  російську  та  самостійну.  Окремі  примітки  стосувалися  Кримської
Татарії  та  Малої  Татарії;  ці  терміни  подеколи  вживалися  як  синоніми  на
позначення Кримського півострова й земель  Північного  Причорномор’я, на відміну
від Великої  Татарії,  яка,  подібно  до  таємничих  стародавніх  царств Великої
Болгарії та Великої Угорщини, розташовувалася в Азії 122.

Наприкінці  XVII  століття  Велику Татарію  ще  можна  було  знайти на картах. У
«Новому  вступі  до  географії»  Сансона  (1695  рік)  карта  світу  зображувала
«Московію»  як окреме утворення між «Європою»  на заході і «Великою Татарією» на
сході. Проте «Мала Татарія»  з’явилася  на карті Європи як  частина «Туреччини в
Європі» («Turquie en Europe») 123. Карта Європи Ґійома Деліля, опублікована 1700
року в Парижі,  вже  розрізняла  «Європейську Московію»  та «Азійську Московію»,
подібно  до  «Європейської Туреччини» і  «Туреччини Азійської».  На голландській
карті Європи  Цюрнера (1712 рік) на краю  континенту  з’являється назва «Сибір»,
яка  впродовж  сторіччя поступово витісняє  Велику  Татарію  з  карти  північної
Азії 124. У 1730 році в Стокгольмі Штраленберґ на своїй  карті «північно-східної
частини  Європи та Азії»  пообіцяв  детальніший опис  «Росії,  Сибіру  й Великої
Татарії». Після того як абат Жан Шапп д’Отрош видав 1768  року в Парижі «Подорож
до Сибіру», Сибір  стає самостійним  предметом  опису. Отже, якщо протягом XVIII
століття «Велика Татарія» ставала дедалі менш  важливою географічною концепцією,
то  «Мала   Татарія»,   разом  із  Кримом,  збереглася  на  карті  світу  і,  що
найважливіше, на карті Європи. Хоча вона формально залежала від Константинополя,
її часто забарвлювали окремим кольором, як на карті Цюрнера 1712 року. А згодом,
коли  Велика Татарія у сучасній географії перетворилася  на Сибір,  Мала Татарія
стала Кримом.

Коли  Жокур  писав статті  для  «Енциклопедії», географія Татарії  цікавила його
набагато менше,  ніж  етнографія  татар.  (278) Він описав  їх  як  «народи,  що
заселяють  майже  всю  північну Азію», зіґнорувавши  їхню присутність на  півдні
Європи. Опісля, у дусі Ліннея, він подав класифікацію, за якою татари поділялися
на п’ятнадцять  основних «народів»,  перелічених за абеткою.  Барабинські татари
були  розміщені  у  Великій Татарії,  а буджацькі  татари,  звісно,  проживали в
Європі,  на  західному узбережжі Чорного  моря, поблизу гирла Дунаю. Калмики  не
мали «постійного  осідку, а жили у  повстяних наметах,  які  вони  розбивають  і
складають в одну мить, на території від Монголії до Волги» 125.

Кримські татари, за Жокуром, скидалися на калмиків, «але вони не такі потворні».
Вони  невисокі на  зріст  і  кремезні,  зі  «засмаленою  шкірою  (teint  brule),
напіввідкритими  свинячими оченятами (yeux de  porc),  пласколиці,  з  маленьким
ротом,  білими, наче слонова кістка, зубами і  майже безбороді». Вочевидь, Жокур
намагався схарактеризувати їх як окрему расу, до того ж вельми непривабливу. Для
повноти  цього  відразливого  образу кримських татар  залишалося  повідомити, що
«кінське  м’ясо  й   кобиляче   молоко   —  їхні  улюблені   ласощі» 126.   Коли
Робер-де-Воґонді  майже  одночасно,  1762  року,  опублікував  у  Парижі  «Новий
кишеньковий атлас», одна мапа в цьому атласі була присвячена кольору шкіри. Вона
показувала,  що вся  Європа заселена  білою  расою. Ще  одна  мапа  — мапа типів
обличчя — показувала, що  всі  мешканці Малої  Татарії  «з  пласкими обличчями й
вузькими  очима»  расово відрізнялися від європейців 127. Жокур,  котрий під час
написання «Розмаїтості  людського роду» чимало позичив з Бюффонової «Природничої
історії»,  дотримувався  просвітницьких  уявлень  про   расові   характеристики,
доводячи, що  кримські татари,  хоч і  мешкали в Європі, залишалися чужинцями  з
Азії.

Черкеські  татари жили на узбережжі Каспійського моря  навколо гирла Волги,  але
Жокур не  зауважує, що  вони також були мешканцями Європи.  Їхні  «мова, звичаї,
нахили й навіть  зовнішність» зраджували  в них татар. Щодо зовнішності, то вони
«досить потворні», хоча їхні жінки вважалися красунями, як колись  виявив Сеґюр.
Чоловікам робили  обрізання, і вони  «дотримувалися деяких інших  мусульманських
обрядів». Дагестанські татари жили навколо Каспійського  моря, і  їм випало бути
«найпотворнішими з усіх (279) мусульманських татар». Шкіра в них  «дуже смаглява
(fort   basane)».  Монгольські  татари  «населяють  найбільшу   частину  Великої
Татарії»,  на схід від калмиків аж до  самого «Східного моря». Ногайські татари,
котрі жили  на Волзі й Каспії, скидалися  на дагестанських татар,  «за  винятком
того, що вони мали зморшкуваті обличчя, наче  у старих  бабів». Узбецьких татар,
останніх  у  абетковому переліку, Жокур розмістив у Великій  Бухарі, «величезній
провінції Великої Татарії» 128.

Порівнюючи історію татар з історією інших варварів, Жокур зауважив, що ґоти, які
підкорили  Римську імперію, принесли  монархію та свободу, а татари, хоч би кого
вони  захопили, приносили  із  собою лише  рабство та деспотизм. Утім,  масштаби
їхніх  завоювань  «вражають  уяву».  «Для  людської  природи  принизливо, що  ці
варварські народи підкорили майже всю нашу півкулю» і що «цей люд, такий огидний
на вигляд (vilain de figure)»,  став «володарем всесвіту». Жокур натякав на часи
Чингісхана, при дворі  якого  «можна  було бачити суміш татарського варварства й
азійської  розкоші» та  «давні  скіфські колісниці,  що їх і досі використовують
кримські  татари». Жокур «бачив» татар як мішанину варварів,  що вражали Західну
Європу, але він  таки  міг розташувати їх  за абеткою  від башкирів до  узбеків,
близьких за  мовою, звичаями,  схильностями й зовнішністю. Але те, що так багато
цих народів  жили в  Європі, властиво у  Східній Європі,  було набагато  більшою
проблемою. «Це  величезне  вмістилище  неосвічених,  сильних і  войовничих людей
вивергало  свої  потоки, що розсіялися  майже по  всій  нашій  півкулі», — писав
Жокур. Він запевнив своїх  читачів,  що татари і досі воюють за допомоги луків і
стріл,  тому цивілізація у безпеці: «Не  слід більше боятися  великих переселень
цих народів, рафіновані народи захищені від нападів цих варварів» 129. Насправді
переселення, потоки й  виверження були тут ні до чого,  позаяк татари вже жили в
Європі, вздовж Чорного і Каспійського морів,  у гирлі Дунаю та  в гирлі Волги. В
1944 році Сталін  депортував 250  тисяч кримських  татар  — всіх  до одного — до
Сибіру й Центральної Азії;  нині вони  нарешті повертаються додому, до Криму, до
Європи.

Саме  Жокур   написав  для  шостого  тому  «Енциклопедії»  коротку  статтю   про
європейський континент, ще  перед тим, (280) як  узявся до статтей про Угорщину,
Польщу,   Росію  і  Татарію.  Він  географічно  не  визначив  східного   кордону
континенту. Хоча Європа була «найменшою з чотирьох частин світу», вона вважалася
найважливішою   «завдяки   своїй   комерції,   мореплавству,   родючим   землям,
просвіченості й працьовитості своїх народів, знанню мистецтв, наук і професій, і
передовсім завдяки християнству» 130. У наступних статтях Жокур писав про народи
і  країни Європи,  які,  за  його  критеріями,  не  досягли  відповідного  рівня
цивілізації, а тому для цих народів перераховані чесноти Європи  мали бути радше
поштовхом до  розвитку, ніж  предметом  самозамилування. Хоча всі ці географічні
статті  написав  Жокур, поглиблюючи  тематику  Європи  в  «Енциклопедії»,  проте
автором статті про географію в сьомому томі була інша людина — Робер-де-Воґонді,
який  разом  із  батьком  видавав «Atlas Universel»,  член  Нансійської академії
Станіслава Лещинського.  В цій статті згадувався Бошкович та його карта папських
земель.  Також  там розповідалося  про  Петра Великого,  котрий  приніс у  Росію
«науки»,  зокрема й картографію.  Згадувався Жозеф Деліль, який прибув  до Росії
скласти  її  атлас.  «Початок нашого  століття, — заявив  Робер,  цілком у  дусі
«Енциклопедії», —  має  вважатися  епохою  загального  відновлення  географії  у
Франції  і  відтак  в усіх  інших  європейських землях, яким Франція,  здається,
подала приклад» 131. У XVIII столітті географія була одним із засобів панування:
вона встановлювала  ієрархію  між  Францією й  іншими європейськими  країнами та
рештою  світу. Як в атласі, так  і в «Енциклопедії» географія встановлювала межі
Східної Європи та укладала її карту в свідомості Просвітництва.




Розділ п’ятий

Звертаючись до Східної Європи







Частина 1: Росія Вольтера







«ШВИДКИМ ГАЛОПОМ ДО АДРІАНОПОЛЯ»


«Вашій Величності доводиться керувати військами, — писав Вольтер Катерині у 1770
році,  — у  Волощині, Польщі, Бесарабії, Грузії, і при цьому Ви ще знаходите час
писати  мені».  Щоправда,  війна  не  перешкоджала  їхньому  листуванню,  навіть
навпаки, саме під  час першої тривалої війни Катерини проти Туреччини та Польщі,
у 1768–1774 роках, вони  листувалися  з такою частотою, якої не бувало у  мирний
час.  В основі зовнішньої  політики  Катерини  лежали амбітні  плани  завоювання
Польщі  й  Туреччини   і  панування  над  ними;  поступово  північно-східний  та
південно-східний квадранти Європи зливались у  єдиний простір Східної Європи, що
відбивалось  як  на  військових  картах  генералів і  державних  мужів, так  і в
свідомості просвіченої громадськості.  У  тогочасних  листах Вольтер  пропонував
Катерині  свої філософські  міркування про її  воєнні  походи; Волощині, Польщі,
Бесарабії  та  Грузії  там  було відведено роль  будівельних  блоків  для  нової
європейської географії. «Уява  п. д’Аламбера та  моя, — писав Вольтер Катерині у
тому ж 1770 році,  натякаючи на колективну свідомість Просвітництва, — летить до
Дарданеллів та Дунаю,  до Чорного  моря, до  Бендер,  до Криму та, особливо,  до
Санкт-Петербурґа» 1. Це ментальне картографування  Східної Європи було продуктом
уяви, і створювалося воно саме завдяки  епістолярному жанрові, адже  Вольтер міг
залишатися  вдома  у  Фернеї в Швейцарії,  тоді  як його  власні слова на крилах
пролітали  над   Європою  (284)  до   Санкт-Петербурґа.  Якщо   воєнні  кампанії
об’єднували територію Східної  Європи від  Санкт-Петербурґа  до  Дарданеллів, то
поштові   шляхи   підкреслювали  одночасно   і   географічну   віддаленість,   й
інтелектуальну  досяжність  цих  країв, прибравши  вигляду  адреси  на конверті,
надісланому на схід. Коли  у  1758 році з’явилася мапа  «Поштові дороги Європи»,
Росії  на  ній  ще не було,  а  шлях  з Відня  зникав  десь на  східних околицях
Варшави 2.  У  1770 році Вольтер міг  легко  листуватись  із Катериною,  але цей
поштовий  зв’язок  не лише  поєднував двох кореспондентів, а  й підкреслював  ту
величезну відстань, яка їх розділяла.

Вольтерові було аж ніяк  не  вперше  вирушати в уявну подорож до Східної Європи,
він уже побував тут разом з Карлом  XII, який, до  речі, під  час  гостювання  у
татар  отаборився  саме  в Бендерах.  Пишучи  свої  листи  до  Катерини, Вольтер
відчував  легке дежа вю,  коли  заново  відкривав  сліди  та  місця,  які вперше
дослідив  40  років  тому,  пишучи  про  Карла  XII.  Але  якщо  у  «Карлі  XII»
Вольтер-історик мусив ховатися за спину свого героя, аби описи  країн та народів
виглядали  автентично,  то  епістолярна  форма давала Вольтеровій уяві цілковиту
свободу. І Вольтер, і Катерина частково оприлюднювали  своє приватне листування,
а після смерті  Вольтера у 1778 році Бомарше  підготував окремі листи  до друку.
Відтак вони зробили свій унесок до загального витворення Просвітництвом  Східної
Європи.

Пізніші критики,  яким не дуже  подобалось, що  Вольтер вирішив написати історію
такого завойовника, як Карл XII, не зрозуміли всієї важливості уявного відкриття
Вольтером країн  і народів Східної Європи. Ще  більше обурення викликало те,  що
Вольтер  палко вихваляв  воєнні  успіхи  Катерини, проте  його критики не змогли
догледіти  вагомості  епістолярного хвилювання, з яким він повертався у ті  самі
місця, але вже з іншим завойовником.  «Досить того, — вигукував він,  хоча  йому
цього було не досить, —  що невдовзі Ви станете абсолютною володаркою  Молдавії,
Волощини, майже всієї Бесарабії, азовського і кавказького узбереж Чорного моря».
Катерина прочитала  ці  листи й відповіла  у  1771  році, відреаґувавши  на його
географічну обізнаність та перелік назв: (285)

Хіба  ж  не  правда,  що тут  багато  матеріалів,  аби  поправити  та  доповнити
географічні мапи? Під час цієї війни можна було почути назви місць, про які досі
ніхто не чув і які географи вважали пустками 3.

Цими словами вона  підкреслює  тісний зв’язок  між  геополітичним  завоюванням і
географічним дослідженням Східної Європи у XVIII сторіччі. Вольтерова  відповідь
виходила з припущення про цей самий зв’язок. Оскільки війська Катерини тільки-но
увійшли до Криму, він  чекав, коли буде складено мапу цієї  землі.  «Задовільних
досі не  було», — зауважив  він  і  тут-таки засудив турків за  їхнє географічне
невігластво: «Ви володієте  чудовою землею,  але  не знаєте  її. Моя імператриця
змусить вас її вивчити» 4.

Однак  географічна  важливість  цієї війни полягала не  лише  в увазі, яку  вона
привернула  до  окремих місць та  назв, але  передовсім у їх  взаємозв’язках  та
сполученнях. Війна  Росії з  Туреччиною  та Польщею  1768–1774 років перетворила
майже  всю Східну Європу на величезне поле воєнних дій, розмістивши її  на одній
військовій мапі.  Наприкінці  свого царювання у 1787–1795  роках  Катерина знову
воюватиме  з Туреччиною і Польщею, і  ці  війни завершаться  остаточним  поділом
Польщі, який стане  вінцем попередніх геополітичних та географічних проектів. Як
блискучий  мислитель доби Просвітництва  Вольтер у своїх листах сформулював ідею
Східної Європи, охопивши весь театр воєнних дій Катерини. «Моє побажання до долі
і  Вашого   генія  скромне, —   писав  він  у  1773  році,   —  лише  розплутати
(debrouillement) той хаос, в який поринули землі від Данциґа до гирла Дунаю», та
досягти перемоги «світла»  (lumiere) над «темрявою» (tenebres) 5. Вольтер зробив
опанування Східної Європи завданням Просвітництва:  привести  до ладу ті країни,
де  панував  безлад, —  і  лише  тому,  що  він  так  постановив. З  такою самою
інтелектуальною  зверхністю Східну Європу  проголошували землею хаосу  й пітьми.
Але справді новим і, мабуть, неможливим до початку цієї війни було те, що в уяві
Вольтера сполучилися східноєвропейські  річки, пов’язавши Ґданськ у  гирлі Вісли
на Балтійському морі з гирлом Дунаю на Чорному морі. (286)

У листуванні Вольтер  постійно  висловлює  типові для Просвітництва  погляди  на
владу та  імперію,  вихваляючи  Катерину  як  «абсолютну  володарку» маловідомих
земель,  і ця його  формула східноєвропейського абсолютизму  поєднувала елементи
політичної теорії  з  особистими  фантазіями.  Натомість Руссо  у  роздумах  про
Польщу, всупереч  поглядам  Вольтера  та  Катерини,  провіщав визволення Східної
Європи на основі принципу національної окремішності.  Однак і цю версію так само
було накинуто західноєвропейським Просвітництвом, і що цікаво, Руссо виклав свої
міркування у формі відкритого листа до поляків.  Звертаючись у листах до Східної
Європи, Вольтер і Руссо могли самі взяти участь у політичних відкриттях незнаних
земель. «Мені здається, що це я сам переправився через Дунай», — написав Вольтер
у 1773  році.  «У своїх мареннях  я  сідлаю коня  і  скачу  швидким  галопом  до
Адріанополя» 6.




«Я СТАРШИЙ ЗА ВАШУ ІМПЕРІЮ»


Вперше Катерина написала до Вольтера у  1763 році, аби подякувати йому за другий
том «Петра Великого». Вихід  цього твору й завершення Семирічної війни того-таки
року ознаменувало кінець  першого етапу відкриття Східної Європи  Просвітництвом
та початок  нової фази ще динамічнішого культурного й дипломатичного інтересу до
цього реґіону, причому в центрі уваги опинилася сама дивовижна постать Катерини.
Будучи  німецькою принцесою, вона прибула чотирнадцятирічною до Росії 1744 року,
щоб узяти шлюб зі спадкоємцем престолу, онуком Петра  Великого. У 1762 році  (за
новим стилем)  він  успадкував трон після Єлизавети  під  ім’ям  Петра  III, але
незабаром  після успішного придворного  перевороту Катерина його усунула; згодом
цар  без  корони  був  убитий. Отож, коли  наступного року  Катерина  писала  до
Вольтера, їй було 34 роки, вона була царицею лише один рік і намагалася зміцнити
свої  політичні позиції як удома, так і  за кордоном. Вона знала, що імператриця
Єлизавета прихильно ставилася до Вольтера,  адже на  її  замовлення він  написав
історію  її  батька, Петра  I, при цьому одержуючи  потрібні  матеріали  від  її
фаворита Івана Шувалова. Катерина  (287)  подякувала Вольтерові  за  його  працю
недбалою  фразою,  котра  могла  стосуватися  як  автора, так  і  самого  героя:
«Справді, не можна надивуватися генієм цієї великої людини» 7.

У  своєму  листі 1763 року Катерина  спробувала  налагодити особисті контакти  з
Вольтером. Вона чула, що  Вольтер улесливо висловлювався про неї; він  і справді
славився тим, що розсипав похвали на адресу коронованих осіб, а постать Катерини
незабаром буде  вивищено  над усіма іншими. Наразі вона скромно застерегла  його
від надмірних похвал — аж доки  сама не стане гідною їх (адже царювала вона лише
один рік), до того ж передчасні привітання можуть зіпсувати «репутацію» їм обом.
Це слово якнайточніше  характеризує їхні майбутні  стосунки, які  понад усе були
союзом  двох  гігантських  репутацій,  на вищому  щаблі  культури,  політики  та
міжнародних   відносин.  У  1763   році  Вольтер   користувався  навіть  більшим
авторитетом, ніж Катерина, бо хоча їй  і пощастило зорганізувати  один блискучий
переворот, філософ уже ціле покоління панував над просвітницькою Європою. Цариця
писала,  що 1746 рік був поворотним пунктом в її  інтелектуальному  розвитку, бо
саме  тоді  «ваші  твори  випадково потрапили  мені до  рук»  і  «відтоді  я  не
переставала їх читати». Вона  би хотіла прочитати  й інші,  такі ж добрі книжки,
«але де їх узяти?» 8.

Озирнувшись у минуле, Катерина у 1763 році назвала точну дату свого знайомства з
творами Вольтера,  котра майже  збігалася  з її прибуттям  до  Росії  і набуттям
російської  ідентичності.  Вона  приїхала  1744 року й  того-таки  року урочисто
прийняла російське  православ’я: вона відмовилась навіть від свого імені — Софія
—  і стала Катериною,  відтепер  і  назавжди.  Наступного  року  вона  остаточно
утверджується  як  росіянка,   взявши   шлюб,   що,   мабуть,   так   і  лишився
неконсумованим. Невдовзі, у  1746 році, вона  відкрила для себе Вольтера, тож її
російськість  трохи  зменшується,  коли  вона  стає  шанувальницею  французького
Просвітництва — принаймні так вона описувала себе та свої інтереси з висоти 1763
року. 1746 рік був також важливим  і  для Вольтера у його ставленні до Росії, бо
саме тоді його обрали членом Академії наук у Санкт-Петербурзі. Але Академія була
загалом невдоволена тим,  що писати  про Петра  доручили саме Вольтерові, й такі
академічні стовпи, як німець  Ґерард Міллер і росіянин Михайло Ломоносов,  (288)
розкритикували  рукопис Вольтера 9.  Згадуючи  у своєму листі  події  1746 року,
Катерина натякає Вольтерові, що він також, можна сказати,  був  чужоземцем, який
прибув до  Росії  слідом  за нею. Вона,  велика княгиня, зіткнулася зі  значними
особистими та  політичними неприємностями при дворі, а  він,  як чужоземний член
Академії, мав інтелектуальні непорозуміння з цією  установою.  Заколот 1762 року
приніс Катерині політичну владу, яка суперечила династичній  леґітимності,  а її
листування  з  Вольтером  від  1763  року, попри  недоброзичливість  академіків,
допомогло  йому  здобути  філософську  перемогу  в Росії  і  стати дорадником  і
повірником цариці.

У своєму першому листі 1763 року Катерина зневажливо відгукнулася про Руссо, аби
підкреслити свою прихильність до  Вольтера. 1762 рік, рік політичного перевороту
Катерини,  був  також  роком  інтелектуального  перевороту   Руссо,  який  видав
«Суспільну  угоду»  та  «Еміля»,  які  ознаменували  прихід   нового   покоління
просвітителів. Навіть старий Вольтер не  міг  не відчути у  цих творах виклик. У
«Суспільній угоді» серед багатьох нових ідей  Руссо також сперечався з поглядами
Вольтера на Росію.

Геній  Петра —  геній наслідування, він  ніколи не  був тим справжнім генієм, що
здатен  творити,  виробляючи усе з нічого. Деякі  з  його  справ  були  гарними,
більшість недоречними. Він бачив, що має варварський народ, але не бачив, що той
ще  не дозрів до громадянського  устрою. Він прагнув  його цивілізувати,  його ж
слід було лише призвичаїти до цивілізації. Він із самого  початку хотів створити
німців, англійців, тоді як починати слід було  із створення росіян. Він  завадив
своїм підданцям стати коли-небудь тими, ким вони могли  б стати, переконуючи їх,
що вони є тими,  ким вони насправді не були. Це нагадує французького вихователя,
який готує свого учня до того, щоб він виблиснув у якусь мить  свого дитинства —
і  більше ніколи. Російська  імперія захоче поневолити Європу, але  сама  зазнає
поневолення. Татари,  її підданці, чи  сусіди стануть  її  володарями, а також і
нашими ** 10.

* Див.: Руссо Жан-Жак. Про  суспільну  угоду, або Принципи  політичного  права /
Пер. з фр. О. Хома. — К: «Port-Royal», 2001. — С. 54–55. (289)

Бачення Руссо Росії, де він ніколи не бував, до певної міри збігалося із образом
Східної Європи у «Карлі XII» Вольтера: нецивілізовані,  недисципліновані народи,
які разюче відрізнялися від французів, англійців та німців.

У першому  томі  історії  про  Петра  І, написаному 1759  року,  Вольтер в  дусі
безсоромного  самовихваляння   називає  свого  героя  «можливо,  одним  із  усіх
володарів, чиї  діяння  найбільше заслуговують  на безсмертя». Вольтер  майже  у
біблійному  стилі  зображував  звершення  царя:   «Петро  народився,  і  постала
Росія» 11. Руссо, очевидно, кидав  йому виклик, коли вмістив у «Суспільну угоду»
зневажливі зауваження  про Петра,  відмовляючи йому у «справжньому  генії» якраз
перед виходом  другого Вольтерового тому. Коли Катерина  шанобливо визнала геній
Петра («не  можна надивуватися»), вона тим  самим ставала  на бік Вольтера проти
Руссо, обіцяючи,  що викриє брехливе «пророцтво» останнього. Тим пророцтвом мала
стати перемога  татар, а філософський  двобій, напевно,  збільшив запал,  з яким
Вольтер  підтримував  у  листах   катерининські   війни,  котрі  від  1768  року
провадились проти поляків, турків і  татар. Зрозуміло,  що в ході цих воєн Руссо
став ревним захисником поляків. У 1783 році Катерина захопила Крим, а у 1772-му,
1793-му  та 1795 роках узяла участь у поділах  Польщі. Але якщо на мапі Катерина
вийшла переможницею, то два протилежні філософські світогляди — Вольтера й Руссо
—  зберегли свої впливові  ідеологічні позиції й  разом задали сучасну політичну
концепцію Східної Європи.

Щодо Вольтера,  то  його листування з Катериною почастішало від 1765  року, коли
він присвятив  їй свою «Філософію історії»,  котра вийшла  під псевдонімом «абат
Базен» і  начебто була  «відредаґована» небожем цього  скандально антицерковного
церковника. Вольтер повідомив Катерині, що книгу абата Базена  у  Франції  ще не
спалили, а крім того,  «гадають, що вона написана у Ваших  володіннях, бо істина
приходить  з  півночі» 12.  Ніхто  впертіше  за  Вольтера  не  тримався  поняття
«півночі», однак  саме  він  позбавив його  будь-якого  сенсу,  відкривши Східну
Європу. До того ж йому дуже  тонко вдалося подолати відстань між Східною Європою
та  Європою Західною, вигадавши  такого собі Базена, який начебто  писав у (290)
володіннях Катерини,  при тому, що  сам  Вольтер  залишався  у  своєму маєтку  у
Фернеї.  Цікаво,  що 1758  року  Вольтер  спершу думав  осісти у  Лотаринґії,  у
володіннях  номінального короля Польщі Станіслава  Лещинського 13. Вольтерові не
вдалося  втілити вигадки у реальність, символічно еміґрувавши у Східну Європу, і
він  був  змушений  шукати  притулку  у  Фернеї,  на  кордоні  між  Францією  та
Швейцарією, рятуючись від ворогів Просвітництва з обох боків кордону.

«Небіж Базена повідомив мені, — писав  Вольтер  Катерині, — що він дуже відданий
мадам принцесі Цербстській, матері Вашої  Величності, він каже, що вона теж була
дуже  вродливою і одухотвореною». Насправді сам Вольтер  зустрічався  з  матір’ю
Катерини, а  «відданість»  «небожа» була  простим ввічливим перебільшенням  його
справжнього  ставлення.  Визнання  краси  й  одухотвореності  поряд  із  великою
відданістю до принцеси  натякало на можливий роман між  Вольтеровим  alter ego і
матір’ю Катерини, отож сама  Катерина ставала дитям французького  Просвітництва.
Здається, Катерина підхопила цю  гру, відповівши: «Відданість небожа Базена моїй
покійній  матінці  викличе до  нього ще більшу пошану  в  мене  (chez moi)».  Чи
означало це,  що  Базен-небіж перебував з нею у Росії? У наступному Вольтеровому
листі виявляється, що Катерина була з ним  у Фернеї, хай навіть всього-на-всього
на  медальйоні,  який «зображав» її: «Найкоштовніпшми  для  мене  є медальйони з
Вашим    зображенням.    Риси    Вашої    Величності   нагадують    мені    Вашу
матінку-принцесу» 14. Листування дозволяло  їм погратися  з  часом  і простором,
поки їхні листи самі рухались по мапі Європи. Вольтер і Катерина використовували
власне листування, аби  вивчити  можливості спілкування між Західною  Європою та
Європою Східною,  і для цього вони спершу вигадали історію стосунків між собою —
Катериною, котра зазнайомилась у Санкт-Петербурзі з його книжками, і  Вольтером,
котрий зустрів у Парижі її матір.

Роль Катерининої  матері у листуванні  була  дуже важливою, бо підкреслювала, що
сама Катерина була чужинкою в Росії. У 1770 році Вольтер, зустрівшись із якимось
російським  князем,  зізнався   у  листі  до  Катерини,   що   він  «зачарований
надзвичайною вишуканістю  її підданців». (291) Він  приписував цю заслугу  самій
цариці та  її  матері: «Ви принесли із  собою  (apporte)  до  Вашої імперії  всі
чесноти її світлості принцеси, Вашої матінки, які ви ще більше прикрасили». Отож
Вольтер стверджував, що все, що Катерина дала Росії, вона принесла з-за кордону.
«Мене завжди вельми тішить, відповідала Катерина, — що ви  зберегли пам’ять  про
мою  матір» 15.  У їхніх листах  ця  пам’ять була  нагадуванням  про неросійське
походження й ідентичність цариці.

Набуту Катериною російську ідентичність Вольтер поставив під сумнів уже  у своїх
перших  листах 1765 року:  «Наважуся  я,  Ваша  Величносте,  сказати,  що  трохи
серджуся, що Ви називаєте себе Катериною». Адже Катерина — це ім’я святої, а він
же  з поетичних  міркувань  волів називати  її  Юноною,  Мінервою  або  Венерою.
Здавалося,  Вольтер теж поділяв  глибоке переконання Просвітництва, що будь-який
чоловік   чи  жінка,   від  Казанови  до  Катерини,  прибувши  до  Росії,  могли
імпровізувати зі  своєю ідентичністю  яко владним привілеєм. При  цьому Катерина
могла стати богинею, а сам  Вольтер, огортаючись в ауру міфологічної одвічності,
порівнював себе з російським правителем.

Мадам, я старший за місто,  в  якому  Ви пануєте  і яке Ви  прикрашаєте.  Навіть
наважуся додати,  що  я старший  за  Вашу  імперію, якщо відносити її початки до
творця Петра Великого, працю якого Ви досконалите 16.

Якщо  Росія  була  царством  творчості, де  Катерина  досконалила  працю Петра і
примножувала чесноти своєї матері, то Вольтер також випробовував і вдосконалював
свою власну інтелектуальну програму,  застосовуючи  її принципи до незавершеного
образу  Східної Європи. Вольтер  оспівував  Катерину як  богиню  Просвітництва в
Росії і оголосив її своєю музою, котра  надихатиме його на гармонійне завершення
філософської  праці  свого життя.  Отож якщо  «Історія  Карла  XII» у 1731  році
знаменувала собою блискавичне й захопливе відкриття Вольтером Східної Європи, то
наступним кроком  була  «Історія Російської імперії за Петра Великого», два томи
якої  побачили  світ  у 1759-му  та  1763  роках,  а  фантастичним фіналом стало
листування з Катериною, яке Вольтер підтримував від 1763 року і  до  самої своєї
смерті у 1778 році. (292)




«РОЗПЛУТУЮЧИ ХАОС»


Історик  Альбер Лортоларі описав  «російський  міраж у  Франції» впродовж  XVIII
століття  —  той  ілюзорний  образ,  який створили зачаровані  філософи  і  який
розпочався із «міфу про Петра», а закінчився «легендою про Катерину» 17.  Перший
міф бере  початок із візиту самого Петра до Франції у 1717 році  й панегірика на
смерть Петра,  написаного  у  1725  році Бернаром  де  Фонтенелем спеціально для
Французької Академії наук. Цей міф особливо розвинувся у творчості Вольтера, чий
авторитет   і   вплив  перетворили   Петра   на   головного  політичного   героя
Просвітництва, незважаючи  навіть на те,  що Руссо  в «Суспільній угоді» вдалося
зберегти і неґативне тлумачення його діяльності. У 1759 році, коли вийшов перший
Вольтерів том про Петра, міф почав побутувати в цілком новому жанрі: Антуан Тома
під впливом Вольтера розпочав роботу над епічною поемою  «Петреїда», на  взірець
Верґілієвої «Енеїди».  Заохочений  самим Вольтером,  Тома присвятив решту  свого
життя цій поемі, навіть влаштовував  читання рукописів, але до своєї смерті 1785
року  він  так  і  не  встиг  дописати й надрукувати  її.  У  початкових  піснях
підкреслювались ті уроки цивілізації, які Петро засвоїв протягом своїх подорожей
до Англії,  Франції та Голландії. Вірші,  у  яких  Тома  викладав  уже  усталені
банальності міфу про Петра, часом були просто жахливі:

 Я бачу: деспотизм в твоїх руках повсюду
 Зненацька почина служити щастю люду…
 (Je vois le despotisme en tes heureuses mains,
 Etonne de servir au bonheur des humains…)
 І доля сліпо вже по-звичному не йде,
 Десятки-бо століть стискаються в одне
 (Et, du trop lent destin changeant l’ordre commun,
 Que dix siecles presses viennent s’unir en un) 18.
 _(Переклад_Тараса_Цимбала)._

У міфі про Петра тісно переплелися  просвічений деспотизм і пришвидшений поступ,
котрі задавали ідею Східної Європи як краю відсталості. (293)

Вольтер  стверджував, нібито бачив Петра, коли той прибув до Парижа у 1717 році,
але говорити про це він  почав лише після 1759 року, вже перед самою публікацією
першого тому «Петра Великого». «Побачивши його 40 років тому, коли він заходив у
паризькі  майстерні, — згадував Вольтер, —  ані він,  ані  я  не підозрювали, що
колись я стану його істориком» 19. Можливо, молодий Вольтер справді  бачив Петра
у 1717 році, але спогади  про цей епізод, як і про матір Катерини, були частиною
гри, що  мала  налагодити особисті зв’язки  в  літературному  спілкуванні, котре
породжувало відмінний матеріал  для  міфу і легенди.  Інші  очевидці перебування
Петра у  Парижі спростовували  його причетність до  «варварства» Росії. Зокрема,
маршал  Вілеруа  вважав,  що «цей начебто  варварський володар зовсім не такий».
Однак Сен-Сімон стримав  своє  захоплення  Петром, бо  зауважив у ньому  «чіткий
відбиток давнього  варварства його  країни»,  тож  дещо зловтішно  вітав  «цього
монарха, який хотів підняти себе і свою країну від варварства» 20. Отож розвиток
варварської  країни залежав  від  цивілізаційних  реформ  варварського володаря.
Однак  рецепт просвіченого абсолютизму як  найдієвішого ліку  для Східної Європи
кінець кінцем  оминув цю дилему  й  тріумфально  утвердився,  коли  правителькою
Російської імперії стала Катерина, особа неросійського походження.

У 1717 році Петро відвідав Французьку Академію наук і став її  почесним  членом.
Під час цього візиту він подарував їй дуже високо оцінені мали Росії.  На смерть
Петра у  1725 році секретар  Академії Фонтенель  створив панегірик (а через  два
роки по тому  він написав панегірик на  смерть сера Ісаака  Ньютона). Посмертний
панегірик був жанром, який найкраще  вдавався  Фонтенелю, авторові славнозвісних
«Діалогів мерців»; а  риторичне  відкриття  Росії  не  менше  пасувало  авторові
«Множинності світів». Твір  Фонтенеля  відбиває основні риси  міфу  про Петра  у
XVIII  сторіччі,  описуючи процес розвитку, в якому сама Росія правила за  чисте
полотно для царя, перебуваючи  на нульовому рівні цивілізації:  «Все у  Московії
належало зробити  (tout etait  a faire), бо нічого було  вдосконалювати».  Петро
мусив «створити новий народ». Ця теза припускала варіювання  рівнів цивілізації,
отож Росія могла  вчитися у «мудріших і  витонченіших націй» і  (294)  незабаром
досягнути «їхнього рівня», пришвидшено крокуючи  навздогін «повільному розвитку,
через який вони мусили раніше пройти» 21. Ці  формули у 1750-х роках явно  стали
програмними, і  Вольтер,  працюючи  над  «Петром  Великим»,  лише  трохи  змінив
означення   Фонтенеля,   аби  чіткіше   висловити   ідею   відносного   розвитку
допетровської Росії: «майже все ще належало зробити» 22.

Коли Петро уперше з’явився у творах Вольтера як  герой  і як історична проблема,
він був суперником Карла XII у боротьбі  за панування над Східною Європою і його
погибеллю.  Протягом  1730-х  років,  коли виходили  нові  успішні  видання цієї
історії, Вольтера  почало бентежити, що він сам зачарований завойовницьким духом
Карла.  В  редакції  1739  року  він додав нові  матеріали  до образу  Петра  як
альтернативного  героя:  «Одна  людина  самотужки  змінила  найбільшу  імперію в
світі».  Але при  цьому, на  думку  Вольтера, який намагався ставитися до  Петра
критично,  цареві  бракувало  «гуманності»:  «Жорстокість у  розвагах, дикість у
манерах, варварство у помсті поєднувалися з багатьма  чеснотами. Він цивілізував
(policait) свій народ, хоч сам був дикуном». Петро особисто  карав злочинців,  і
Вольтер  не забув згадати, що «в Африці є  володарі, котрі  власноруч проливають
кров  своїх  підданців, але  ці  володарі вважаються  варварами». Філософ навіть
натякав на те, що Петро засудив на смерть  власного сина, і  це заплямувало «все
те добро, яке  він  зробив  своїм  підданцям» 23. Перемістивши увагу з  Карла на
Петра, він  трохи видозмінив концепцію  панування  у Східній  Європі: тепер воно
уявлялося як  процес  цивілізування,  а  не як  просте  завоювання. Образ  Петра
ілюстрував  проблему  місцевого протагоніста  —  росіянина,  котрий скидався  на
африканця, що  вважався  варваром, —  на  противагу чужоземному  пройдисвіту  зі
Швеції або чужоземній принцесі з Німеччини.

У  1748 році  Монтеск’є  подав  кілька зауважень  про  Петра  у  праці  «Про дух
законів»,  а Вольтер навіть видав «Оповіді про царя Петра Великого» як начерк до
майбутньої вичерпнішої праці. Монтеск’є зробив Петра головним героєм розділу про
«природні  способи міняти манери  та звичаї  народу».  Зміну звичаїв за допомоги
законодавства він  вважав за  щось  неприродне,  а  примусове гоління  борід  та
укорочення  одягу (295) за наказом Петра  називав  «проявами тиранії», зайвими в
російських умовах:

Вправність та легкість, з якими цей народ обтесав себе, свідчать про те, що його
володар  мав гіршу думку про своїх підданців,  ніж вони заслуговували, і що вони
не були тварюками, хоча йому подобалося  їх так називати.  Жорстокі заходи, яких
він уживав, були зайвими; він незгірш досяг би своїх цілей м’якшими засобами 24.

Монтеск’є віддавав  перевагу  теорії  про  «вплив клімату» на звичаї  та манери,
провівши головне розмежування між  Європою  та  Азією, а також  між Північчю  та
Півднем самої  Європи.  Увага до клімату  як до політичного чинника  приховувала
виникнення  Східної  Європи  протягом XVIII  сторіччя, однак  Монтеск’є,  котрий
невідступно  тримався поняття  «Північ», без вагань розміщував Росію в Європі. У
допетровській Росії звичаї, що  їх принесли татари-завойовники,  «не відповідали
клімату»,  а  отже,  варварство  було  там аномалією. Тому Петро  не  йшов проти
природи,  коли «давав європейські  манери європейському народу» 25.  Припускаючи
можливість існування  країн  Європи без  європейських манер, Монтеск’є накреслив
контури важливого нового підходу до філософського поділу континенту.

Монтеск’є  писав  про  Росію здалеку,  виводячи висновки із суворих  кліматичних
умов,  яких він так і  не  відчув.  У  1728 році він  побував у Відні і  отримав
запрошення відвідати  Санкт-Петербурґ; вагаючися, чи  їхати, чи ні,  він замовив
примірник Фонтенелевого панегірика про  Петра. Врешті-решт він дістався лише  до
Угорщини, а звідти подався назад до Венеції. «Я хотів побачити Угорщину, — писав
він, — бо колись усі  держави Європи перебували у тому  стані, в якому  Угорщина
перебуває досі, і  я хотів ознайомитися зі звичаями наших предків» 26. Угорщина,
яку він бачив, і Росія, яку він уявляв, на думку Монтеск’є,  належали до Європи,
але між їхніми звичаями і західноєвропейськими лежала  прірва, котру можна  було
подолати лише за допомоги теорії відсталості й розвитку.

Вольтерові «Оповіді» вийшли 1748 року після відмови росіян надати йому необхідні
матеріали для  повнішої (296)  історії  Петрового  царювання.  У 1745  році  він
звернувся  до Єлизавети  з  пропозицією написати  про  її  батька,  аби  «звести
монумент  на  його славу  мовою,  якою тепер розмовляють майже  по  всіх  дворах
Європи» 27. Однак Російська Академія все ще сумнівалася, чи  можна  сповірити на
чужоземця життєпис Петра Великого. Вольтер, якого таким робом відкинули росіяни,
був ще більше схильний затято сперечатися з Монтеск’є,  стверджуючи, що  росіяни
всім  зобов’язані  Петрові.  «До  нього  його  народ, —  писав  він  на  початку
«Оповідей», — засвоїв лише основи ремесел, яких учить необхідність». У висновках
гадана  примітивність  цього  народу  підкреслювалась  пародійними математичними
розрахунками,  мовляв,  малоймовірно,  щоб  хтось,  подібний  до Петра,  «геній,
настільки  відмінний  від  духу  свого  народу», з’явився  поміж варварами,  аби
цивілізувати їх. Вольтер прирівнював  Петра до Прометея;  натомість Монтеск’є не
бачив у досягненнях Петра нічого титанічного, бо той лише дав європейські манери
європейській  нації.  Однак  для  Вольтера  процес  цивілізування Росії  означав
відверте перенесення ремесел і мистецтв з протилежного кінця континенту: «Наразі
у Санкт-Петербурзі  є французькі актори та італійські опери. Велич і навіть смак
у всьому перевершили варварство». Навіть французька мова при дворі Єлизавети (як
«майже по всіх дворах Європи») переважала,  «мірою того (a mesure), як ця країна
ставала  цивілізованою».  Тут  шкала  розвитку стає вимірюваною,  і  з’являється
модель розвитку, яку  Вольтер  вважав  універсальною: «В  Африці  є такі  великі
реґіони, де людям потрібен свій цар Петро» 28. Саме у Східній Європі просвічений
абсолютизм виявився  життєздатним як  політична  теорія  і формула  розвитку  та
цивілізування.

Нарешті у 1757  році, коли Франція та Росія стали союзниками у Семирічній війні,
Санкт-Петербурґ згадав про давнішнє зацікавлення Вольтера повною історією Петра.
«Ви пропонуєте мені, — відповідав він, — те, що я прагнув от уже 30 років; я  не
міг би ліпше  завершити  свою діяльність,  ніж  присвятивши  мої останні  дні та
зусилля  цій  праці».   Для  Вольтера   ця  праця  була  логічним   продовженням
зацікавлення,  що  з’явилося десятки  років тому, і  коли через  два роки вийшов
перший  том, він не  поставив на  ньому  свого прізвища,  а просто  зазначив, що
книжку  написав   «автор   (297)  «Історії   Карла  XII»» 29.   Попри  риторичне
пишномовство про «останні дні та зусилля», Вольтерові лишалося жити ще 20 років.
Перебільшення  власної немічності (у 1757 році йому було  63 роки)  пояснювалося
наміром Вольтера відхилити запрошення Єлизавети приїхати до Санкт-Петербурґа для
архівних досліджень.

Ця  відмова  означала,  що  під  час роботи Вольтер  здебільшого  покладався  на
листування  з   фаворитом  Єлизавети  Іваном  Шуваловим,  який  забезпечив  йому
прихильність  цариці  й  угамовував гнів  досі невдоволеної Російської Академії.
Майже  одразу  Шувалов  надіслав  Вольтерові  деякі  джерела,   тож  Петро,  цей
прославлений  мандрівник,  вирушив  до  Європи  ще  раз  —  позувати  для  свого
філософського портрета 30. Від самого початку біографію Петра  задумано як  твір
європейського масштабу, її написано французькою  для всіх дворів Європи. Вольтер
у листі  до  Шувалова нагадував  йому  про  це, відкидаючи вузький  погляд:  «Ми
говоримо про  всю Європу, отже, ні ви,  ні я не повинні обмежувати  свій  погляд
петербурзькими дзвіницями» 31. Вольтер, звісно, ніколи не бачив цих дзвіниць, не
кажучи вже про  те, що  з них видно, але в листах він нібито поділяє  точку зору
свого російського кореспондента («ні ви, ні я») — аби разом вони швидше подолали
її обмеженість.

Вольтер був  цілком свідомий  того,  що саме завдяки його  авторству  книжка про
Петра  стане  загальноєвропейською  подією:  «Я  постану  перед  усією  Європою,
піднісши їй цю історію».  Саме тому  він опирався тискові росіян, які домагалися
від його твору  ще  більшого потоку лестощів. «Чимало освічених людей Європи вже
засуджують  мене  за  те,  що  я  збираюся   написати  панегірик  і  грати  роль
підлесника», — писав він Шувалову 1758 року, за рік до виходу твору в світ 32. У
1763 році, коли обидва томи вже було опубліковано, д’Аламбер у приватному  листі
написав,   що   цей  твір  «викликає   нудоту  своєю   ницістю   та  заяложеними
вихваляннями»,  а  принц  де  Лінь  пізніше  запевняв,  що  сам  Вольтер  нібито
зізнавався, мовляв, його підкупили  розкішні хутра, які він отримав у подарунок.
Двадцяте століття винесло не  менш суворий  присуд цій книжці. Пітер Ґей називає
її «зібранням грубих лестощів, замаскованих під історію» 33. (298)

